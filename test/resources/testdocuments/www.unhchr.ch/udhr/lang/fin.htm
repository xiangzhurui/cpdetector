<html>
<head>
<meta http-equiv="Content-Type" content="text/html; charset=utf-8">
<meta name="description" 
   content="The United Nations Universal Declaration of Human Rights, translated to  (Suomi) by United Nations Information Centre">
<meta name="keywords" 
   content="UDHR, Human Rights, Finnish, Suomi">
<title>OHCHR: Finnish (Suomi) - Universal Declaration of Human Rights</title>
<link rel="stylesheet" type="text/css" href="../udhr.css" />
</head>

<body bgcolor="#FFFFFF" link="#000080" vlink="#800000" alink="#FF0000" background="http://www.unhchr.ch/graphics/inner-back.gif" marginwidth="0" marginheight="0" topmargin="0" leftmargin="0">

<table BORDER=0 CELLSPACING=0 CELLPADDING=0 WIDTH="100%">
<tr>
<td colspan="2" height="20" bgcolor="#0069B3"><img src="http://www.unhchr.ch/graphics/blank.gif" border=0 height=20 width=1></td>
<td align="right" width="105" bgcolor="#0069B3"><img src="http://www.unhchr.ch/graphics/inner-HR-top.gif" ALT="Human Rights" BORDER=0 height=20 width=105></td>
</tr>

<tr>
<td rowspan="2" width="110" height="58" bgcolor="#66CCFF"><img src="http://www.unhchr.ch/graphics/inner-UN.gif" ALT="United Nations" BORDER=0 height=58 width=110></td>
<td align=center height="35" bgcolor="#66CCFF"><img src="http://www.unhchr.ch/graphics/inner-title.gif" alt="OHCHR" border="0" height=35 width=260></td>
<td align="right" rowspan="2" width="105" bgcolor="#66CCFF"><img src="http://www.unhchr.ch/graphics/inner-HR-main.gif" alt="Human Rights" BORDER=0 height=58 width=105></td>
</tr>

<tr>
<td align="center" height="23" bgcolor="#66CCFF"><font face="Verdana,Arial,Helvetica"><font size=-1><font color="#66CCFF">.</font></font></font></td>
</tr>

<tr>
<td colspan="3" height="1" bgcolor="#000000"><img src="http://www.unhchr.ch/graphics/blank.gif" border=0 height=1 width=1></td>
</tr>
</table>
<!-- Main Navigation, linking -->
<div style="margin-left: 8px; margin-right: 8px; margin-top: 5px; font-size: .8em">

<!-- utility/pdf links -->
<table align="right" border="0"><tr>
   <td valign="bottom" align="center" nowrap width="70"><img src="../images/printicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="fin_print.htm">Print this</a></font></td>

   <td valign="bottom" align="center" nowrap width="70"><img src="../images/mailicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="fin_email.htm">E-Mail it</a></font></td>



<td valign="bottom" align="center" nowrap width="70"><img src="../images/pdbicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="../mobile/fin.pdb">E-Book</a></font></td>


<td valign="bottom" align="center" nowrap width="70"><img src="../images/pdficon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="fin.pdf">PDF&nbsp;version</a></font></td>

    </tr></table>

  <div class="navarea">
   <A href="../index.htm" style="text-decoration: none;"><span class="sectionhead">Universal Declaration of Human Rights</span></a><br>                                       
   <a href="../navigate/alpha.htm">Languages</a> |                                                 
   <a href="../navigate/region.htm">Regions</a> |                                                 
   <a href="../navigate/source.htm">Sources</a>  |                                                
   <a href="../miscinfo/feedback.htm">Feedback</a><br><br>  
<strong> Finnish Version</strong> <br>
<small>Source: United Nations Information Centre </small>
</div>
<br>
<!-- This table+gif insures the floating table does not overwrite the
     main text -->
<table border=0 width="100%" cellspacing=0 cellpadding=0>
<tr><td width="100%">
<img src="http://www.unhchr.ch/graphics/blank.gif" BORDER=0 height=1 width="700"><br>

<!-- Flush right language info table -->
<table align="right" border="0" cellspacing=0 cellpadding=1 width="175">
 <tr>
       <td align="center" bgcolor="#0069B3">
           <span class="highlight" style="color: #ffffff">PROFILE</span><br>
       </td>
       <td rowspan=2><img src="http://www.unhchr.ch/graphics/blank.gif" border=0 /></td>
 </tr>
 <tr>
    <td valign="top" align="left" width="173" bgcolor="#F2F2F2">

   <span class="highlighthead">Native Name</span> <br>
    <span class="highlighttxt">Suomi</span> <br><br>
       
    <span class="highlighthead">Total Speakers</span> <br>
    <span class="highlighttxt">6,000,000 (1995)</span> <br><br>
    
    <span class="highlighthead">Usage by Country</span> <br>
    <span class="highlighttxt"><BR>Official Language: Finland<BR><BR> Officially Recognized Language: the Karelia, Sweden and Norway</span> <br>
    <br>
    <span class="highlighthead">Background</span> <br>
    <span class="highlighttxt">There are approximately 5 million speakers of Finnish, one of the few languages of Europe not belonging to the Indo-European family. Like Estonian, spoken across the Gulf of Finland, it is one of the Finno-Ugric languages, which constitute the  main branch of the Uralic family. The Finnish alphabet contains only twenty-one letters. There are thirteen consonants  and eight vowels. There is only one sound for every letter, one letter for every sound, and the stress is always on the first syllable. The language makes no distinction as to gender, and has no articles, either definite or indefinite. Despite these simplifying factors, Finnish is undoubtedly an exceedingly difficult language to learn. The number of case forms for nouns is staggering: while German has four cases, Latin five, and Russian six, Finnish has no fewer than fifteen! In addition to the familiar nominative, genitive, partitive, and ablative, there are also the elative, allative, illative, essive, inessive, adessive, abessive, and several others. In linguistics, Finnish is defined as a synthetic language meaning that it uses suffixes to express grammatical relations and also to derive new words. In contemporary spoken Finnish, however, the tendency is to move from synthetic to analytic expression, where grammatical relations are expressed by word order, prepositions and other auxiliary words rather than flexion. The main varieties are Karelian (which is generally classified as a separate language, but actually it is seldom written and was replaced in 1940 by Finnish as an official language), and Torne Valley Finnish, a long-established dialect in northernmost Sweden. South-eastern dialects called 'Karelian' in colloquial Finnish are distinct from true Karelian, to which, however, Finnish is closely related.  About 300,000 are bilingual in Swedish.</span><br>
    <br>

    <br>
    <span class="highlighttxt">
    Received: 19980720<br>
    Posted: 19980720<br>
    Checked: 19981112
    <br>
    <a href="../miscinfo/sources.htm">Sources</a></font></td>
     </span>
  </tr>
</table>
<!-- Main content -->
<table width="515" height="100%" border=0 cellpadding=0 cellspacing=0 height="100%">
<tr><td valign="top">
<font color="#FF0000"></font>

<div class="udhrtext" lang="fi">
  

<p>Yhdistyneiden kansakuntien kolmas yleiskokous hyväksyi ja julkisti ihmisoikeuksien 
yleismaailmallisen julistuksen joulukuun 10. päi-vänä 1948. Julistuksen hyväksymisen 
puolesta äänesti 48 maata. Mikään maa ei äänestänyt vastaan. Kahdeksan maata 
pidättyi äänestämästä. </p>

<p>Välittömästi tämän historiallisen tapahtuman jälkeen yleiskokous kehotti kaikkia 
jäsenmaita julkaisemaan julistuksen tekstin. Niitä pyydettiin &quot;levittämään ja 
tekemään sitä tunnetuksi, lukemaan ja selittämään sitä ennen kaikkea kouluissa ja 
muissa oppilaitoksissa eri maiden ja alueiden poliittisista oloista riippumatta&quot;. </p>

<p>Julistuksen virallinen teksti on saatavissa YK:n kuudella virallisella kielellä: 
arabiaksi, englanniksi, espanjaksi, kiinaksi, ranskaksi ja venäjäksi. Myös monet YK:n 
jäsenmaat ovat noudattaneet yleiskokouksen kehotusta ja kääntäneet julistuksen omalle 
kielelleen. Seuraavilla sivuilla oleva käännös on Suomen hallituksen vahvistama. </p>

<p>Julistuksen ilmaiskappaleita on saatavana YK:n Kööpenhaminassa sijaitsevasta 
pohjoismaisesta tiedotustoimistosta YK:n virallisilla kielillä, pohjoismaisilla kielillä 
ja rajallinen määrä muilla kielillä. </p>

<hr WIDTH="70%">

<h3>IHMISOIKEUKSIEN YLEISMAAILMALLINEN JULISTUS</h3>

<h4>JOHDANTO</h4>

<p>Kun ihmiskunnan kaikkien jäsenten luonnollisen arvon ja heidän yhtäläisten ja 
luovuttamattomien oikeuksiensa tunnustaminen on vapauden, oikeudenmukaisuuden ja rauhan 
perustana maailmassa, </p>

<p>kun ihmisoikeuksia on väheksytty tai ne on jätetty huomiota vaille, on tapahtunut 
raakalaistekoja, jotka ovat järkyttäneet ihmiskunnan omaatuntoa, ja kun kansojen 
korkeimmaksi päämääräksi on julistettu sellaisen maailman luominen, missä ihmiset 
voivat vapaasti nauttia sanan ja uskon vapautta sekä elää vapaina pelosta ja 
puutteesta, </p>

<p>kun on välttämätöntä, että ihmisoikeudet turvataan oikeusjärjestyksellä, jotta 
ihmisten ei olisi pakko viimeisenä keinona nousta kapinaan pakkovaltaa ja sortoa vastaan, 
</p>

<p>kun on tähdellistä edistää ystävällisten suhteiden kehittymistä kansojen 
välille, </p>

<p>kun Yhdistyneiden Kansakuntien kansat ovat peruskirjassa vahvistaneet uskonsa ihmisten 
perusoikeuksiin, ihmisyksilön arvoon ja merkitykseen sekä miesten ja naisten 
yhtäläisiin oikeuksiin ja kun ne ovat ilmaisseet vakaan tahtonsa edistää sosiaalista 
kehitystä ja parempien elämisen ehtojen aikaansaamista vapaammissa oloissa, </p>

<p>kun jäsenvaltiot ovat sitoutuneet edistämään, yhteistoiminnassa Yhdistyneet 
Kansakunnat-järjestön kanssa, ihmisoikeuksien ja perusvapauksien yleistä 
kunnioittamista ja noudattamista, ja, </p>

<p>kun yhteinen käsitys näiden oikeuksien ja vapauksien sisällöstä on mitä tärkein 
tämän sitoumuksen täydelliselle toteuttamiselle, </p>

<p>Niin sen vuoksi </p>

<p>YLEISKOKOUS </p>

<p>antaa TÄMÄN IHMISOIKEUKSIEN YLEISMAAILMALLISEN JULISTUKSEN kaikkien kansojen ja 
kaikkien kansakuntien tavoiteltavaksi yhteiseksi ohjeeksi, jotta kukin yksilö ja kukin 
yhteiskuntaelin pyrkisi, pitäen alati mielessään tämän julistuksen, valistamalla ja 
opettamalla edistämään näiden oikeuksien ja vapauksien kunnioittamista sekä 
turvaamaan jatkuvin kansallisin ja kansainvälisin toimenpitein niiden yleisen ja 
tehokkaan tunnustamisen ja noudattamisen sekä itse jäsenvaltioiden kansojen että niiden 
oikeuspiirissä olevien alueiden kansojen keskuudessa. </p>

<h4>1. artikla.</h4>

<p>Kaikki ihmiset syntyvät vapaina ja tasavertaisina arvoltaan ja oikeuksiltaan. Heille 
on annettu järki ja omatunto, ja heidän on toimittava toisiaan kohtaan veljeyden 
hengessä. </p>

<h4>2. artikla.</h4>

<p>Jokainen on oikeutettu kaikkiin tässä julistuksessa esitettyihin oikeuksiin ja 
vapauksiin ilman minkäänlaista rotuun, väriin, sukupuoleen, kieleen, uskontoon, 
poliittiseen tai muuhun mielipiteeseen, kansalliseen tai yhteiskunnalliseen alkuperään, 
omaisuuteen, syntyperään tai muuhun tekijään perustuvaa erotusta. </p>

<p>Mitään erotusta ei myöskään pidä tehdä sen maan tai alueen valtiollisen, 
hallinnollisen tai kansainvälisen aseman perusteella, johon henkilö kuuluu, olipa tämä 
alue itsenäinen, huoltohallinnossa, itsehallintoa vailla tai täysivaltaisuudeltaan 
minkä tahansa muun rajoituksen alainen. </p>

<h4>3. artikla.</h4>

<p>Kullakin yksilöllä on oikeus elämään, vapauteen ja henkilökohtaiseen 
turvallisuuteen. </p>

<h4>4. artikla.</h4>

<p>Ketään ei saa pitää orjana tai orjuutettuna, kaikki orjuuden ja orjakaupan muodot 
on kiellettävä. </p>

<h4>5. artikla.</h4>

<p>Ketään ei saa kiduttaa eikä kohdella tai rangaista julmasti, epäinhimillisesti tai 
alentavasti. </p>

<h4>6. artikla.</h4>

<p>Jokaisella ihmisellä on kaikkialla oikeus siihen, että hänet henkilönä 
tunnustetaan lain edessä. </p>

<h4>7. artikla.</h4>

<p>Kaikki ovat tasavertaisia lain edessä ja oikeutetut erotuksetta yhtäläiseen lain 
suojaan. Kaikilla on oikeus tasavertaiseen suojaan tätä julistusta loukkaavaa 
syrjintää vastaan sekä kaikkea sellaiseen syrjintään tähtäävää yllytystä 
vastaan. </p>

<h4>8. artikla.</h4>

<p>Jokaisella on oikeus tehokkaaseen hyvitykseen asianomaisessa kansallisessa 
tuomioistuimessa häneen kohdistuneista teoista, jotka loukkaavat hänelle 
valtiosäännöllä tai lailla turvattuja perusoikeuksia. </p>

<h4>9. artikla.</h4>

<p>Ketään ei saa mielivaltaisesti pidättää, vangita tai ajaa maanpakoon. </p>

<h4>10. artikla.</h4>

<p>Jokaisella on täysin tasa-arvoisesti oikeus siihen, että häntä oikeudenmukaisesti 
ja julkisesti kuullaan riippumattomassa ja puolueettomassa tuomioistuimessa hänen 
oikeuksiaan ja velvollisuuksiaan määrättäessä tai häntä vastaan nostettua 
rikossyytettä selvitettäessä. </p>

<h4>11. artikla.</h4>

<ol>
  <li>Jokaisen rikollisesta teosta syytteessä olevan henkilön edellytetään olevan syytön 
    siihen asti kunnes hänen syyllisyytensä on laillisesti todistettu julkisessa 
    oikeudenkäynnissä, jossa hänelle turvataan kaikki hänen puolustustaan varten 
    tarpeelliset takeet. </li>
  <li>Ketään ei pidä tuomita rangaistavaksi teoista tai laiminlyönneistä, jotka eivät 
    kansallisen tai kansainvälisen oikeuden mukaan olleet rikollisia tekohetkellä. 
    Myöskään ei pidä tuomita ankarampaan rangaistukseen, kuin mikä oli sovellettavissa 
    rangaistavan teon suoritushetkellä. </li>
</ol>

<h4>12. artikla.</h4>

<p>Älköön mielivaltaisesti puututtako kenenkään yksityiselämään, perheeseen, 
kotiin tai kirjeenvaihtoon älköönkä loukattako kenenkään kunniaa ja mainetta. 
Jokaisella on oikeus lain suojaan sellaista puuttumista tai loukkausta vastaan. </p>

<h4>13. artikla.</h4>

<ol>
  <li>Jokaisella on oikeus liikkua vapaasti ja valita asuinpaikkansa kunkin valtion sisällä. 
  </li>
  <li>Jokaisella on oikeus lähteä maasta, myös omasta maastaan, ja palata maahansa. </li>
</ol>

<h4>14. artikla.</h4>

<ol>
  <li>Jokaisella vainon kohteeksi joutuneella on oikeus hakea ja nauttia turvapaikkaa muissa 
    maissa. </li>
  <li>Tähän oikeuteen ei voida vedota, kun on kysymys tosi epäpoliittisista rikoksista 
    johtuvista syytteistä tai teoista, jotka ovat vastoin Yhdistyneiden Kansakuntien 
    periaatteita ja päämääriä. </li>
</ol>

<h4>15. artikla.</h4>

<ol>
  <li>Jokaisella on oikeus kansalaisuuteen. </li>
  <li>Keltään ei saa mielivaltaisesti riistää kansalaisuutta eikä evätä oikeutta 
    kansalaisuuden vaihtamiseen. </li>
</ol>

<h4>16. artikla.</h4>

<ol>
  <li>Täysi-ikäisillä miehillä ja naisilla on oikeus solmia avioliitto ja perustaa perhe 
    ilman minkäänlaisia rodusta, kansalaisuudesta tai uskonnosta johtuvia rajoituksia. 
    Heillä on yhtäläiset oikeudet avioliittoon, avioliiton aikana ja sen purkamisen 
    jälkeen. </li>
  <li>Avioliiton solmiminen tapahtukoon vain tulevien aviopuolisoiden vapaasta ja täydestä 
    suostumuksesta. </li>
  <li>Perhe on yhteiskunnan luonnollinen ja perustava ydinosa ja sillä on oikeus yhteiskunnan 
    ja valtion suojaan. </li>
</ol>

<h4>17. artikla.</h4>

<ol>
  <li>Jokaisella on oikeus omistaa omaisuutta yksin tai yhdessä toisten kanssa. </li>
  <li>Keltään älköön mielivaltaisesti riistettäkö hänen omaisuuttaan. </li>
</ol>

<h4>18. artikla.</h4>

<p>Jokaisella ihmisellä on ajatuksen, omantunnon ja uskonnon vapaus; tämä oikeus 
sisältää vapauden uskonnon tai vakaumuksen vaihtamiseen sekä uskonnon tai vakaumuksen 
julistamiseen yksin tai yhdessä toisten kanssa, sekä julkisesti että yksityisesti, 
opettamalla sekä harjoittamalla hartautta ja uskonnollisia menoja. </p>

<h4>19. artikla.</h4>

<p>Jokaisella on oikeus mielipiteen- ja sananvapauteen; tähän sisältyy oikeus 
häiritsemättä pitää mielipiteensä sekä oikeus rajoista riippumatta hankkia, 
vastaanottaa ja levittää tietoja kaikkien tiedotusvälineiden kautta. </p>

<h4>20. artikla.</h4>

<ol>
  <li>Kaikilla on oikeus rauhanomaiseen kokoontumis- ja yhdistymisvapauteen. </li>
  <li>Ketään ei saa pakottaa liittymään mihinkään yhdistykseen. </li>
</ol>

<h4>21. artikla.</h4>

<ol>
  <li>Jokaisella on oikeus osallistua maansa hallitsemiseen joko välittömästi tai vapaasti 
    valittujen edustajien välityksellä. </li>
  <li>Jokaisella on yhtäläinen oikeus päästä maansa julkisiin toimiin. </li>
  <li>Kansan tahto on hallitusvallan perusta; tämä tahto on ilmaistava määräaikaisilla ja 
    aidoilla vaaleilla, joissa kaikilla on yleinen ja yhtäläinen äänioikeus ja joissa 
    äänestys on salainen tai muuta vaalivapauden turvaavaa menettelyä noudattava. </li>
</ol>

<h4>22. artikla.</h4>

<p>Jokaisella on yhteiskunnan jäsenenä oikeus sosiaaliturvaan sekä oikeus kansallisten 
toimenpiteiden ja kansainvälisen yhteistyön kautta kunkin maan järjestelmä ja 
voimavarat huomioonottaen, nauttia hänen ihmisarvolleen ja hänen yksilöllisen 
olemuksensa vapaalle kehittymiselle välttämättömiä taloudellisia, sosiaalisia ja 
sivistyksellisiä oikeuksia. </p>

<h4>23. artikla.</h4>

<ol>
  <li>Jokaisella on oikeus työhön, työpaikan vapaaseen valintaan, oikeudenmukaisiin ja 
    tyydyttäviin työehtoihin sekä suojaan työttömyyttä vastaan. </li>
  <li>Jokaisella on oikeus ilman minkäänlaista syrjintää samaan palkkaan samasta työstä. 
  </li>
  <li>Jokaisella työtä tekevällä on oikeus kohtuulliseen ja riittävään palkkaan, joka 
    turvaa hänelle ja hänen perheelleen ihmisarvon mukaisen toimeentulon ja jota tarpeen 
    vaatiessa täydentävät muut sosiaalisen suojelun keinot. </li>
  <li>Jokaisella on oikeus perustaa ammattiyhdistyksiä ja liittyä niihin etujensa 
    puolustamiseksi. </li>
</ol>

<h4>24. artikla.</h4>

<p>Jokaisella on oikeus lepoon ja vapaa-aikaan, työajan järkevään rajoittamiseen sekä 
määräaikaisiin palkallisiin lomiin. </p>

<h4>25. artikla.</h4>

<ol>
  <li>Jokaisella on oikeus elintasoon, joka on riittävä turvaamaan hänen ja hänen 
    perheensä terveyden ja hyvinvoinnin ravinnon, vaatetuksen, asunnon, lääkintähuollon ja 
    välttämättömän yhteiskunnallisen huollon osalta. Jokaisella on myös oikeus turvaan 
    työttömyyden, sairauden, tapaturman, leskeyden tai vanhuuden sekä muun hänen 
    tahdostaan riippumatta tapahtuneen toimeentulon menetyksen varalta. </li>
  <li>Äideillä ja lapsilla on oikeus erityiseen huoltoon ja apuun. Kaikkien lasten, 
    riippumatta siitä, ovatko he syntyneet avioliitossa tai sen ulkopuolella, tulee nauttia 
    samaa yhteiskunnan suojaa. </li>
</ol>

<h4>26. artikla.</h4>

<ol>
  <li>Jokaisella on oikeus saada opetusta. Opetuksen on oltava ainakin alkeis- ja 
    perusopetuksen osalta maksutonta. Alkeisopetuksen on oltava pakollinen. Teknistä ja 
    ammattiopetusta on oltava yleisesti saatavilla, ja korkeamman opetuksen on oltava avoinna 
    yhtäläisesti kaikille heidän kykyjensä mukaan. </li>
  <li>Opetuksen on pyrittävä ihmisen persoonallisuuden täyteen ke-hittämiseen sekä 
    ihmisoikeuksien ja perusvapauksien kunnioittamisen vahvistamiseen. Sen tulee edistää 
    ymmärtämystä, suvaitsevaisuutta ja ystävyyttä kaikkien kansakuntien ja kaikkien rotu- 
    ja uskontoryhmien kesken sekä pyrkiä edistämään Yhdistyneiden Kansakuntien toimintaa 
    rauhan ylläpitämiseksi. </li>
  <li>Vanhemmilla on ensisijainen oikeus valita heidän lapsilleen annettavan opetuksen laatu. 
  </li>
</ol>

<h4>27. artikla.</h4>

<ol>
  <li>Jokaisella on oikeus vapaasti osallistua yhteiskunnan sivistyselämään, nauttia 
    taiteista sekä päästä osalliseksi tieteen edistyksen mukanaan tuomista eduista. </li>
  <li>Jokaisella on oikeus niiden henkisten ja aineellisten etujen suojaamiseen, jotka 
    johtuvat hänen luomastaan tieteellisestä, kirjallisesta tai taiteellisesta tuotannosta. </li>
</ol>

<h4>28. artikla.</h4>

<p>Jokaisella on oikeus sellaiseen yhteiskunnalliseen ja kansainväliseen järjestykseen, 
jonka puitteissa tässä julistuksessa esitetyt oikeudet ja velvollisuudet voivat täysin 
toteutua. </p>

<h4>29. artikla.</h4>

<ol>
  <li>Jokaisella ihmisellä on velvollisuuksia yhteiskuntaa kohtaan, koska vain sen puitteissa 
    hänen yksilöllisen olemuksensa vapaa ja täysi kehitys on mahdollinen. </li>
  <li>Käyttäessään oikeuksiaan ja nauttiessaan vapauksiaan kukaan ei ole muiden kuin 
    sellaisten lailla säädettyjen rajoitusten alainen, joiden yksinomaisena tarkoituksena on 
    turvata toisten oikeuksien ja vapauksien tunnustaminen ja kunnioittaminen sekä moraalin, 
    julkisen järjestyksen ja yleisen hyvinvoinnin oikeutetut vaatimukset kansanvaltaisessa 
    yhteiskunnassa. </li>
  <li>Näitä oikeuksia ja vapauksia ei missään tapauksessa saa käyttää vastoin 
    Yhdistyneiden Kansakuntien päämääriä ja periaatteita. </li>
</ol>

<h4>30. artikla.</h4>

<p>Mitään tässä julistuksessa ei saa tulkita niin, että valtio, ryhmä tai yksityinen 
henkilö voi sen perusteella katsoa oikeudekseen tehdä sellaista, mikä voisi hävittää 
tässä määriteltyjä oikeuksia ja vapauksia. </p>


</div>


</font><br>




     </td></tr>
</table> 
</div>
<br>
</td></tr></table>
<!-- end spacing table -->
<!-- --------------    footer -------------------- -->

<center><table BORDER=0 CELLSPACING=0 CELLPADDING=0 WIDTH="100%" >
<tr>
<td COLSPAN="3" HEIGHT="1" BGCOLOR="#000000"><img SRC="http://www.unhchr.ch/graphics/blank.gif" BORDER=0 height=1 width=1></td>
</tr>

<tr>
<td COLSPAN="3" BGCOLOR="#66CCFF">
<table BORDER=0 CELLSPACING=0 CELLPADDING=0 WIDTH="100%" >
<tr>
<td ALIGN=CENTER WIDTH="50%" BGCOLOR="#66CCFF">
<br><font face="Arial"><font size=-1>&copy; </font></font><b><font face="Verdana,Arial,Helvetica"><font size=-2><a href="/html/hchr.htm">The
Office of the High Commissioner</a></font></font></b>
<br><b><font face="Verdana,Arial,Helvetica"><font size=-2><a href="/html/hchr.htm">for
Human Rights</a></font></font></b>
<br><b><font face="Verdana,Arial,Helvetica"><font size=-2>Geneva, Switzerland</font></font></b>
<p><b><font face="Verdana,Arial,Helvetica"><font size=-2>Send e-mail with
comments and suggestions to:</font></font></b>
<br><b><font face="Verdana,Arial,Helvetica"><font size=-2><a href="mailto:udhr@ohchr.org">udhr@ohchr.org</a></font></font></b>
<br>&nbsp;</td>

<td ALIGN=CENTER WIDTH="50%" BGCOLOR="#66CCFF">
<br><b><font face="Verdana,Arial,Helvetica"><font size=-2>OHCHR-UNOG</font></font></b>
<br><b><font face="Verdana,Arial,Helvetica"><font size=-2>8-14 Avenue de
la Paix</font></font></b>
<br><b><font face="Verdana,Arial,Helvetica"><font size=-2>1211 Geneva 10,
Switzerland</font></font></b>
<br><b><font face="Verdana,Arial,Helvetica"><font size=-2>Telephone Number
(41-22) 917-9000</font></font></b>
</td>
</tr>
</table>
</td>
</tr>

<tr>
<td WIDTH="20" HEIGHT="20" BGCOLOR="#66CCFF"><img SRC="http://www.unhchr.ch/graphics/bottom-left.gif" BORDER=0 height=20 width=20></td>

<td ALIGN=CENTER BGCOLOR="#66CCFF"><font face="Verdana,Arial,Helvetica"><font size=-2><a href="/map.htm">SITE
MAP</a> | <a href="/search.htm">SEARCH</a> | <a href="/index.htm">INDEX</a>
| <a href="/data.htm">DOCUMENTS</a> | <a href="/html/intlinst.htm">TREATIES</a>
| <a href="/html/meeting.htm">MEETINGS</a> | <a href="/huricane/huricane.nsf/FramePage/PressRoom?OpenDocument">PRESS</a>
| <a href="/huricane/huricane.nsf/FramePage/Statements?OpenDocument">STATEMENTS</a></font></font></td>

<td ALIGN=RIGHT WIDTH="20" BGCOLOR="#66CCFF"><img SRC="http://www.unhchr.ch/graphics/bottom-right.gif" BORDER=0 height=20 width=20></td>
</tr>

<tr>
<td COLSPAN="3" HEIGHT="20" BGCOLOR="#0069B3"><img SRC="http://www.unhchr.ch/graphics/blank.gif" BORDER=0 height=20 width=1></td>
</tr>
</table></center>

</body>
</html>
