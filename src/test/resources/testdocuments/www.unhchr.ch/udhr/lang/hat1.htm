<html>
<head>
<meta http-equiv="Content-Type" content="text/html; charset=utf-8">
<meta name="description" 
   content="The United Nations Universal Declaration of Human Rights, translated to  () by United Nations Development Programme">
<meta name="keywords" 
   content="UDHR, Human Rights, Haitian Creole (popular), ">
<title>OHCHR: Haitian Creole (popular) () - Universal Declaration of Human Rights</title>
<link rel="stylesheet" type="text/css" href="../udhr.css" />
</head>

<body bgcolor="#FFFFFF" link="#000080" vlink="#800000" alink="#FF0000" background="http://www.unhchr.ch/graphics/inner-back.gif" marginwidth="0" marginheight="0" topmargin="0" leftmargin="0">

<table BORDER=0 CELLSPACING=0 CELLPADDING=0 WIDTH="100%">
<tr>
<td colspan="2" height="20" bgcolor="#0069B3"><img src="http://www.unhchr.ch/graphics/blank.gif" border=0 height=20 width=1></td>
<td align="right" width="105" bgcolor="#0069B3"><img src="http://www.unhchr.ch/graphics/inner-HR-top.gif" ALT="Human Rights" BORDER=0 height=20 width=105></td>
</tr>

<tr>
<td rowspan="2" width="110" height="58" bgcolor="#66CCFF"><img src="http://www.unhchr.ch/graphics/inner-UN.gif" ALT="United Nations" BORDER=0 height=58 width=110></td>
<td align=center height="35" bgcolor="#66CCFF"><img src="http://www.unhchr.ch/graphics/inner-title.gif" alt="OHCHR" border="0" height=35 width=260></td>
<td align="right" rowspan="2" width="105" bgcolor="#66CCFF"><img src="http://www.unhchr.ch/graphics/inner-HR-main.gif" alt="Human Rights" BORDER=0 height=58 width=105></td>
</tr>

<tr>
<td align="center" height="23" bgcolor="#66CCFF"><font face="Verdana,Arial,Helvetica"><font size=-1><font color="#66CCFF">.</font></font></font></td>
</tr>

<tr>
<td colspan="3" height="1" bgcolor="#000000"><img src="http://www.unhchr.ch/graphics/blank.gif" border=0 height=1 width=1></td>
</tr>
</table>
<!-- Main Navigation, linking -->
<div style="margin-left: 8px; margin-right: 8px; margin-top: 5px; font-size: .8em">

<!-- utility/pdf links -->
<table align="right" border="0"><tr>
   <td valign="bottom" align="center" nowrap width="70"><img src="../images/printicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="hat1_print.htm">Print this</a></font></td>

   <td valign="bottom" align="center" nowrap width="70"><img src="../images/mailicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="hat1_email.htm">E-Mail it</a></font></td>



<td valign="bottom" align="center" nowrap width="70"><img src="../images/pdbicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="../mobile/hat1.pdb">E-Book</a></font></td>


<td valign="bottom" align="center" nowrap width="70"><img src="../images/pdficon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="hat1.pdf">PDF&nbsp;version</a></font></td>

    </tr></table>

  <div class="navarea">
   <A href="../index.htm" style="text-decoration: none;"><span class="sectionhead">Universal Declaration of Human Rights</span></a><br>                                       
   <a href="../navigate/alpha.htm">Languages</a> |                                                 
   <a href="../navigate/region.htm">Regions</a> |                                                 
   <a href="../navigate/source.htm">Sources</a>  |                                                
   <a href="../miscinfo/feedback.htm">Feedback</a><br><br>  
<strong> Haitian Creole (popular) Version</strong> <br>
<small>Source: United Nations Development Programme </small>
</div>
<br>
<!-- This table+gif insures the floating table does not overwrite the
     main text -->
<table border=0 width="100%" cellspacing=0 cellpadding=0>
<tr><td width="100%">
<img src="http://www.unhchr.ch/graphics/blank.gif" BORDER=0 height=1 width="700"><br>

<!-- Flush right language info table -->
<table align="right" border="0" cellspacing=0 cellpadding=1 width="175">
 <tr>
       <td align="center" bgcolor="#0069B3">
           <span class="highlight" style="color: #ffffff">PROFILE</span><br>
       </td>
       <td rowspan=2><img src="http://www.unhchr.ch/graphics/blank.gif" border=0 /></td>
 </tr>
 <tr>
    <td valign="top" align="left" width="173" bgcolor="#F2F2F2">
       
    <span class="highlighthead">Total Speakers</span> <br>
    <span class="highlighttxt">7,382,000 </span> <br><br>
    
    <span class="highlighthead">Usage by Country</span> <br>
    <span class="highlighttxt"><BR>Home Speakers: Haiti</span> <br>
    <br>
    <span class="highlighthead">Background</span> <br>
    <span class="highlighttxt">This is a "popular" version in Haitian of the Universal Declaration of Human Rights which has been added since it provides a clear example of the difference generally existing between written and spoken language. For the official version see "Haitian Creole (Kreyol)".</span><br>
    <br>

    <br>
    <span class="highlighttxt">
    Received: 19980806<br>
    Posted: 19980806<br>
    Checked: 19981112
    <br>
    <a href="../miscinfo/sources.htm">Sources</a></font></td>
     </span>
  </tr>
</table>
<!-- Main content -->
<table width="515" height="100%" border=0 cellpadding=0 cellspacing=0 height="100%">
<tr><td valign="top">
<font color="#FF0000"></font>

<div class="udhrtext" >
  

<h3>Deklarasyon linivèsèl Dwa Moun</h3>

<p>Jou ki te 10 desanm 1948, Asanble Jeneral Nasyonzini te vote epi pwoklame Deklarasyon 
linivèsèl sou Dwa Moun ki andedan ti liv sa a. Apre li fini fè gwo jès moun pa ka 
bliye sa a, Asanble Jeneral la te rekòmande tout peyi ki manm Nasyonzini yo, pou yo 
pibliye Deklarasyon an epi fè tout mwayen posib pou simaye li afiche li toupatou, fè 
moun li ak fè kòmante sou deklarasyon an, sitou nan lekòl ak lòt lokal kote yo fè 
edikasyon moun, kèlkeswa sitiyasyon politik peyi yo oswa teritwa yo.&nbsp;</p>

<h4>Entwodiksyon</h4>

<p>Lè nou sonje ke desizyon rekonèt valè chak moun genyen nan li menm-menm kòm moun, 
desizyon rekonèt tout moun gen menm dwa egalego, dwa pèsonn pa ka wete nan men yo, 
desizyon sa a se veritab baz libète, veritab baz lajistis ak lapè sou tè a.</p>

<p>Lè nou sonje ke inyorans ak mepri dwa moun, konn lakòz divès move zak sovaj, zak ki 
revolte konsyans mezi moun sou tè a, san nou pa bliye ke, pi gwo espwa nou kòm moun, 
sèke yon jou va rive lè chak kretyen-vivan va gen libète lapawòl, libète pou li gen 
konviksyon pèsonel li, yon jou lè tout moun va santi yo debarase ak lapèrèz ak lamizè 
sou tè a.</p>

<p>Lè nou sonje nesesite pou gen yon seri règleman ki pou pwoteje dwa moun sou tè a, 
dekwa pou lèzòm pa toujou santi yo oblije pran lèzam pou delivre tèt yo anba chèf k 
ap kraze brize ak moun k ap fè abi.</p>

<p>Lè nou sonje nesesite pou nou ankouraje tout nasyon tabli relasyon bon zanmitay antre 
yo.</p>

<p>Lè nou sonje ke nan batistè Nasyonzini an menm, pèp peyi manm yo te retounen deklare 
ankò, ke yo gen lafwa nan dwa fondalnatal chak moun, lafwa nan diyite ak valè chak 
kretyen-vivan, lafwa nan dwa egalego pou ni fanm, ni gason.</p>

<p>Lè nou sonje ke tout peyi sa yo te pran pozisyon anfavè pwogrè sosyal sou tè a, epi 
yo te pran desizyon pou fè tout moun sou tè a jwenn plis libète ak pi bon kondisyon pou 
yo viv.</p>

<p>Lè nou sonje ke peyi manm yo te pran angajman, pou yo kole tèt ak Nasyonzini, pou fè 
respekte dwa moun ak libète ki endispansab yo, toutbon vre, toupatou sou tè a.</p>

<p>Lè nou sonje jan li enpòtan pou tout moun sòti dakò sou sa dwa ak libète sa yo vle 
di, pou yo ka asepte angajman sa a nan tout sans li.</p>

<p>Asanble Jeneral la pwoklarme:</p>

<p>Deklarasyon Dwa Moun sa a fèt pou sèvi tankou pi gwo espwa pou tout moun, nan tout 
nasyon sou tè a. Y ap eseye realize li, yon fason, dekwa pou tout kretyen-vivan, tout 
enstitisyon ki fè pati lasosyete, ka pran Deklarasyon sa a kòm gid, nan efò y ap fè, 
pou yo sèvi ak edikasyon kòm mwayen pou fè respekte dwa ak libète ki nan Deklarasyon 
sa a; nan efò y ap fè pou yo tabli bon jan règleman, pou soutni Deklarasyon sa a, ni 
lakay yo ni lòt kote. Règleman sa yo sipoze ranfòse, fè rekonèt epi fè aplike dwa ak 
libète ki nan Deklarasyon sa a, nan mitan popilasyon tout peyi manm Nasyonzini yo dabò 
epi nan mitan popilasyon tout teritwa ki sou kòmannman yo.</p>

<h4>Atik 1</h4>

<p>Tout moun sou tè a fèt tou lib. Tout gen menm valè (nan je lasosyete), tout moun gen 
menm dwa devan Lalwa. Tout moun fèt ak yon bonsans, tout fèt ak yon konsyans epi youn 
fèt pou trete lòt tankou frè ak sè.</p>

<h4>Atik 2</h4>

<p>Chak grenn moun sou tè a fèt pou kapab benefisye libète ak dwa ki pwoklame nan 
Deklarasyon sila a, san okenn diferans, tankou diferans ki baze sou ras, sou koulè po, 
sou si se fanm oswa si se gason. Pa fèt pou gen okenn diferans ki baze ni sou lang, ni 
sou relijyon, ni sou opinyon politik oswa lòt fason sèten moun panse; ni pa dwe gen 
diferans ki baze sou nasyonalite moun, klas sosyal yo, richès yo, nan ki kondisyon paran 
yo te fè yo; ni sou okenn lòt rezonman nan jan sa a.</p>

<p>Pa fèt pou gen okenn diferans non plis, ki gen rapò ni ak sitiasyon politik, ni ak 
kalite rapò relasyon diplomatik ki egziste ant peyi kote moun nan ye a ak peyi kote moun 
nan sòti a, kit se yon peyi oswa yon tèritwa endepandan, kit li anba drapo yon lòt 
peyi, ki li gran moun lakay li, oswa t a gen kèk règleman ki limite pouvwa peyi sila a 
pou li pran desizyon poukont li.</p>

<h4>Atik 3</h4>

<p>Se dwa chak moun pou li chache mwayen pou konsève lavi li, konsève libète li epi 
pwoteje tèt li.</p>

<h4>Atik 4 </h4>

<p>Pèsonn pa gen dwa fè okenn moun tounen esklav ni fòse okenn moun fè yon travay. Pa 
fèt pou gen ni esklavaj, ni komès esklav, kèlkeswa jan y ap fèt la.</p>

<h4>Atik 5</h4>

<p>Yo pa gen dwa bat okenn moun, ni fè li pase mizè, ni fè li sibi lòt kalite soufrans 
pou fè li pèdi kontwòl li oswa fè li sispann konsidere tèt li kom moun, fè li tounen 
zonbi.</p>

<h4>Atik 6</h4>

<p>Chak moun gen yon seri dwa Lalwa ba li. Dwa sila yo fèt pou respekte toupatou sou tè 
a.</p>

<h4>Atik 7</h4>

<p>Tout moun egalego devan Lalwa. Lalwa fèt pou bay tout moun menm pwoteksyon, san 
distenksyon. Lalwa fèt pou pwoteje tout moun menm jan, kont tout prejije ke deklarasyon 
sa a pa dakò ak yo epi tout pwovokasyon ki ka kreye kalite prejije sa yo tou.</p>

<h4>Atik 8 </h4>

<p>Se dwa tout moun pou otorite lajistis nan peyi kote y ap viv la, ba yo bon jan konkou 
pou anpeche yo viktim move zak ki dozado ak dwa Konstitisyon oswa Lalwa peyi a ba yo eke 
Dwa sa yo pesonn pa sipoze wete nan men yo.</p>

<h4>Atik 9</h4>

<p>Yo pa gen dwa rete konsa pou yo arete yon moun, ni pou yo fèmen li nan prizon ni pou 
yo ekzile li san kòz.</p>

<h4>Atik 10</h4>

<p>Se dwa chak moun ki parèt devan lajistis, pou yo tande kòz li menm jan ak pa tout 
lòt moun. Kòz chak moun fèt pou jije klè, san paspouki, devan yon tribinal ki pa nan 
patipri. Se tribinal sa a ki pou fè jijman sou dwa ak responsablite moun nan. Se tribinal 
la tou ki pou deside si lalwa rekonèt te gen ase kòz pou yo mennen moun nan devan 
lajistis.</p>

<h4>Atik 11</h4>

<ol>
  <li>Nenpòt ki moun yo ta akize pou move zak, yo dwe konsidere moun nan inosan, jiskaske 
    Lalwa vini rekonèt li kòm koupab; oubyen apre yo fin tande kòz la nan yon tribinal 
    piblik. Tribinal sa a dwe bay moun nan tout mwayen pou li defann tèt li.</li>
  <li>Yo pa fèt pou kondane okenn moun poutèt li te aji yon fason ki pa bon si, lè moun nan 
    t ap aji a pat ko gen okenn Lwa nan peyi a, ni okenn Lwa entènasyonal ki te ko deklare 
    moun nan pa gen dwa aji fason sa a. Menm jan an tou, yo pa gen dwa bay okenn moun yon 
    kondanasyon ki pi gwo pase sa Lalwa te fikse pou move zak la, lè moun nan t ap komèt li 
    a.</li>
</ol>

<h4>Atik 12</h4>

<p>Pèsonn pa fèt pou fouye nan lavi prive okenn lòt moun, nan zafè fanmi li, ni nan sa 
k ap pase andedan lakay li. Pèsonn pa gen dwa fouye nan lèt yon lòt moun ekri oswa lèt 
li resevwa, ni fè anyen ki ka dezonore moun nan oswa fè li pèdi repitasyon li. Chak 
moun gen dwa pou Lalwa ba li pwoteksyon kont zak fouyapòt ak medizan-malpalan sa yo.</p>

<h4>Atik 13</h4>

<ol>
  <li>Chak moun gen dwa pou li sikile lib epi pou li chwazi ki bò li vle abite nan peyi kote 
    li'ap viv la.</li>
  <li>Nenpòt ki moun fèt pou gen dwa pati kite nenpòt ki peyi, menm si se peyi pa li. Se 
    dwa moun nan pou li retounen nan peyi li lè lide li di li.</li>
</ol>

<h4>Atik 14</h4>

<ol>
  <li>Lè gen pèsekisyon, tout moun gen dwa chache refij nan anbasad oswa teritwa yon lòt 
    peyi. Se dwa tout moun pou yo benefisye pwoteksyon sa a.</li>
  <li>Dwa sa a pa valab si y'ap pouswiv moun nan pou yon krim Lalwa kondane, oswa pou kèk 
    ajisman ki pa ale nan menm sans ak entansyon epi ak prensip Nasyonzini yo.</li>
</ol>

<h4>Atik 15</h4>

<ol>
  <li>Se dwa chak kretyen-vivan pou li gen yon nasyonalite.</li>
  <li>Pèsonn pa ka wete nasyonalite yon moun nan men li, ni retire dwa moun nan pou li chanje 
    nasyonalite li.</li>
</ol>

<h4>Atik 16</h4>

<ol>
  <li>Depi yon gason ak yon fi majè, kèlkeswa ras yo nasyonalite yo oswa relijyon yo, yo gen 
    dwa marye epi fonde yon fanmi. De moun sa yo toujou egalego tout tan yo ansanm epi menm 
    lè y ap kite.</li>
  <li>Maryaj la pa sa fèt san se pa ak lib konsantman 2 moun ki pral marye yo.</li>
  <li>Maryaj se asosiyasyon ki pi konsekan nan je lasosyete. Li fèt pou benefisye pwoteksyon 
    lasosyete ak leta.</li>
</ol>

<h4>Atik 17</h4>

<ol>
  <li>Se dwa chak moun pou li genyen yon byen, swa poukont li swa nan tèt ansanm ak lòt 
    moun. </li>
  <li>Pèsonn pa ka rete konsa pou li deside wete byen yon moun nan men li.</li>
</ol>

<h4>Atik 18</h4>

<p>Se dwa chak moun pou li gen fason panse pa li, konviksyon ak relijyon lide li di li. Ak 
dwa sa a, chak moun sipoze lib chanje relijyon jan li vle, ak konviksyon li tou. Chak moun 
sanse lib fè antrenman, fè pratik, fè sèvis ak seremoni pou manifeste relijyon oswa 
kwayans li. Li sanse lib fè tout bagay sa yo, swa poukont li swa nan yon gwoup, kit se 
devan tout piblik la, kit se yon kote apa.</p>

<h4>Atik 19</h4>

<p>Se dwa chak moun pou li gen fason panse pa li. Epi pou li gen dwa lapawòl. Sa vle di 
tou, dwa pou pesonn pa ba li pwoblèm poutèt jan li panse, epi li ka sèvi ak nenpòt 
kalite mwayen pou li mache chache, swa asepte, swa resevwa enfòmasyon epi simaye yo 
tribò-babò, ak tout kalite lide.</p>

<h4>Atik 20</h4>

<ol>
  <li>Tout moun lib fè reyinyon epi pran pa nan asosiyasyon san zam.</li>
  <li>Yo pa gen dvva oblije pèsonn vini manm okenn asosiyasyon .</li>
</ol>

<h4>Atik 21</h4>

<ol>
  <li>Tout moun gen dwa patisipe nan direksyon zafè piblik peyi li. Gen 2 fason moun nan ka 
    patisipe: swa li chache antre li menm-menm nan yon administrasyon Leta; swa li pran pa nan 
    yon eleksyon lib, pou chwazi moun ki pou dirije onon li.</li>
  <li>Tout moun gen dwa chache yon djòb epi jwenn nan Leta san parenn, ni piston.</li>
  <li>Se sou volonte pèp tout pouvwa ak otorite piblik repoze. Volonte sa a fèt pou 
    manifeste nan eleksyon onèt, ki ta dwe fèt nan yon dat fiks, kote chak sitwayen gen 
    libète vote nan sans li vle. Volonte pèp la gen dwa manifeste tou nan nenpòt lòt 
    demach ki sanble ak eleksyon, kote chak sitwayen lib fè chwa ki nan gou li</li>
</ol>

<h4>Atik 22</h4>

<p>Se dwa chak moun, kòm manm nan sosyete a, pou Leta ba li garanti sekirite sosyal, sa 
vle di, mwayen pou li satisfè tout bezwen ekonomik, sosyal ak kiltirèl ki endispansab 
pou li pa pèdi diyite li kòm moun epi pou devlope pèsonalite li alèz. Demach pou jwenn 
sekirite sosyal sa a gen dwa fèt avèk konkou ajans ki tabli nan yon peyi oswa avèk 
konkou kèk ajans entènasyonal, selon fòm òganizasyon ak resous chak peyi.</p>

<h4>Atik 23</h4>

<ol>
  <li>Chak moun gen dwa travay, dwa pou li deside ki travay li vle fè o li pa vle fè. Se dwa 
    li pou li travay nan bon kondisyon ki pa kont enterè li epi ki pwoteje li.</li>
  <li>Se dwa tout moun ki fè menm kalite ak menm kantite travay, pou yo touche menm salè, 
    san paspouki.</li>
  <li>Se dwa chak moun k ap travay pou li touche salè ki koresponn ak travay li ap fè a. Li 
    fèt pou touche dekwa pou li menm ak tout fanmi li ka mennen yon vi respektab. Chak fwa 
    gen posiblite yo fèt pou ta ajoute tout lòt mwayen pwoteksyon sosyal ki genyen sou salè 
    sa a.</li>
  <li>Tout moun gen dwa fè kolonn ak lòt moun pou fonde sendika oswa antre nan sendika ki la 
    deja pou defann enterè yo.</li>
</ol>

<h4>Atik 24</h4>

<p>Tout moun gen dwa pran repo epi jwenn tan pou li anmize li. Se dwa moun nan pou li pa 
travay depase limit epi pou li gen peryòd konje peye si li se yon anplwaye.</p>

<h4>Atik 25</h4>

<ol>
  <li>Se dwa chak moun pou li gen ase mwayen pou li bay tèt li ak fanmi li tout kalite swen 
    nesesè tankou manje, rad, lojman, swen medikal ak tout lòt sèvis sosyal ki nesesè. Se 
    dwa chak moun pou li gen yon api pou ka maladi, donmaj, lanmò mari oswa lanmò madanm, 
    vyeyès, nenpòt lòt ka oswa sikonstans kalamite ki ta vin fè moun nan pèdi mwayen li 
    te genyen pou li viv.</li>
  <li>Se dwa fi k ap akouche ak ti bebe nan kouchèt pou yo jwenn asistans ak pwoteksyon 
    espesyal. Tout ti moun, pitit lejitim kou pitit deyò, fèt pou benefisye menm pwoteksyon 
    an.</li>
</ol>

<h4>Atik 26</h4>

<ol>
  <li>Se dwa tout moun pou y'al lekòl. Lekòl leta fèt pou gratis sitou lekòl elemantè ak 
    lekòl fondamantal. Lekòl elemantè fèt pou obligatwa. Lekòl teknik ak lekòl 
    pwofesyonèl fèt pou alapòte tout moun. Epi posiblite antre nan inivèsite ta dwe 
    egziste pou tout moun, selon kapasite etid yo.</li>
  <li>Edikasyon fèt pou vize devlopman pèsonalite moun epi ranfòse respè Dwa Moun ak 
    libète ki endispansab yo. Li fèt pou fasilite antant, tolerans ak zanmitay fleri nan 
    mitan tout peyi, tout kalite ras moun tout kalite relijyon. Edikasyon fèt pou ede 
    Nasyonzini travay pou mentni lapè sou tè a.</li>
  <li>Manman ak papa se premye moun ki gen dwa deside ki kalite edikasyon yo ta renmen pitit 
    yo resevwa.</li>
</ol>

<h4>Atik 27</h4>

<ol>
  <li>Se dwa chak moun pou li deside pran pa nan aktivite kiltirèl kominote a, jwi nan sa 
    atis ak atisan ka ofri. Se dwa li tou, pou li patisipe nan pwogrè lasyans, ap fè epi pou 
    li benefisye tou nan avantaj aktivite sa yo pote.</li>
  <li>Chak moun gen dwa defann enterè lalwa rekonèt li genyen ak lòt avantaj vizib ki sòti 
    nan nenpòt ki aktivite lasyans osinon travay atis ak intelektyèl k ap ekri liv.</li>
</ol>

<h4>Atik 28</h4>

<p>Se dwa chak moun pou li fè presyon sou lasosyete, ni nan peyi li, ni nan lòt peyi, 
pou lasosyete ranje zafè yo yon fason, dekwa pou dwa ak libète y ap pale non Deklarasyon 
Dwa Moun sa a, ka reyalize tout bon vre.</p>

<h4>Atik 29</h4>

<ol>
  <li>Chak kretyen-vivan gen yon seri obligasyon anvè kominote kote li ap viv la. Paske 
    kominote a se sèl kote li kapab alèz pou li devlope pèsonalite li tout bon vre.</li>
  <li>Lè yon moun ap egzèse dwa ak libète li, li pa fèt pou gen lòt limit ke sa Lalwa 
    fikse, pou anpeche moun nan pilonnen dwa lòt moun epi pou fè li obeyi tout prensip ki la 
    pou fè respekte Lalwa, respekte lòd piblik epi respekte byennèz lòt moun nan yon 
    sosyete kote yo pratike demokrasi.</li>
  <li>Kelkeswa sikonstans ki ta prezante, dwa ak libète sa yo pa ka sèvi pou fè anyen ki an 
    dezakò ak vizyon epi ak prensip Nasyonzini yo.</li>
</ol>

<h4>Atik 30</h4>

<p>Pa gen youn nan dispozisyon ki nan Deklarasyon sa a, yo ka bay yon sans ki pou ta 
otorize yon nasyon, yon gwoup moun, oswa yon endividi mennen yon aktivite oswa komèt yon 
zak k ap chache detwi dwa ak libète ki nan Deklarasyon sila a.</p>


</div>


</font><br>




     </td></tr>
</table> 
</div>
<br>
</td></tr></table>
<!-- end spacing table -->
<!-- --------------    footer -------------------- -->

<center><table BORDER=0 CELLSPACING=0 CELLPADDING=0 WIDTH="100%" >
<tr>
<td COLSPAN="3" HEIGHT="1" BGCOLOR="#000000"><img SRC="http://www.unhchr.ch/graphics/blank.gif" BORDER=0 height=1 width=1></td>
</tr>

<tr>
<td COLSPAN="3" BGCOLOR="#66CCFF">
<table BORDER=0 CELLSPACING=0 CELLPADDING=0 WIDTH="100%" >
<tr>
<td ALIGN=CENTER WIDTH="50%" BGCOLOR="#66CCFF">
<br><font face="Arial"><font size=-1>&copy; </font></font><b><font face="Verdana,Arial,Helvetica"><font size=-2><a href="/html/hchr.htm">The
Office of the High Commissioner</a></font></font></b>
<br><b><font face="Verdana,Arial,Helvetica"><font size=-2><a href="/html/hchr.htm">for
Human Rights</a></font></font></b>
<br><b><font face="Verdana,Arial,Helvetica"><font size=-2>Geneva, Switzerland</font></font></b>
<p><b><font face="Verdana,Arial,Helvetica"><font size=-2>Send e-mail with
comments and suggestions to:</font></font></b>
<br><b><font face="Verdana,Arial,Helvetica"><font size=-2><a href="mailto:udhr@ohchr.org">udhr@ohchr.org</a></font></font></b>
<br>&nbsp;</td>

<td ALIGN=CENTER WIDTH="50%" BGCOLOR="#66CCFF">
<br><b><font face="Verdana,Arial,Helvetica"><font size=-2>OHCHR-UNOG</font></font></b>
<br><b><font face="Verdana,Arial,Helvetica"><font size=-2>8-14 Avenue de
la Paix</font></font></b>
<br><b><font face="Verdana,Arial,Helvetica"><font size=-2>1211 Geneva 10,
Switzerland</font></font></b>
<br><b><font face="Verdana,Arial,Helvetica"><font size=-2>Telephone Number
(41-22) 917-9000</font></font></b>
</td>
</tr>
</table>
</td>
</tr>

<tr>
<td WIDTH="20" HEIGHT="20" BGCOLOR="#66CCFF"><img SRC="http://www.unhchr.ch/graphics/bottom-left.gif" BORDER=0 height=20 width=20></td>

<td ALIGN=CENTER BGCOLOR="#66CCFF"><font face="Verdana,Arial,Helvetica"><font size=-2><a href="/map.htm">SITE
MAP</a> | <a href="/search.htm">SEARCH</a> | <a href="/index.htm">INDEX</a>
| <a href="/data.htm">DOCUMENTS</a> | <a href="/html/intlinst.htm">TREATIES</a>
| <a href="/html/meeting.htm">MEETINGS</a> | <a href="/huricane/huricane.nsf/FramePage/PressRoom?OpenDocument">PRESS</a>
| <a href="/huricane/huricane.nsf/FramePage/Statements?OpenDocument">STATEMENTS</a></font></font></td>

<td ALIGN=RIGHT WIDTH="20" BGCOLOR="#66CCFF"><img SRC="http://www.unhchr.ch/graphics/bottom-right.gif" BORDER=0 height=20 width=20></td>
</tr>

<tr>
<td COLSPAN="3" HEIGHT="20" BGCOLOR="#0069B3"><img SRC="http://www.unhchr.ch/graphics/blank.gif" BORDER=0 height=20 width=1></td>
</tr>
</table></center>

</body>
</html>
