<html>
<head>
<meta http-equiv="Content-Type" content="text/html; charset=utf-8">
<meta name="description" 
   content="The United Nations Universal Declaration of Human Rights, translated to  () by United Nations Office of the High Comissioner for Human Rights">
<meta name="keywords" 
   content="UDHR, Human Rights, Kicongo, ">
<title>OHCHR: Kicongo () - Universal Declaration of Human Rights</title>
<link rel="stylesheet" type="text/css" href="../udhr.css" />
</head>

<body bgcolor="#FFFFFF" link="#000080" vlink="#800000" alink="#FF0000" background="http://www.unhchr.ch/graphics/inner-back.gif" marginwidth="0" marginheight="0" topmargin="0" leftmargin="0">

<table BORDER=0 CELLSPACING=0 CELLPADDING=0 WIDTH="100%">
<tr>
<td colspan="2" height="20" bgcolor="#0069B3"><img src="http://www.unhchr.ch/graphics/blank.gif" border=0 height=20 width=1></td>
<td align="right" width="105" bgcolor="#0069B3"><img src="http://www.unhchr.ch/graphics/inner-HR-top.gif" ALT="Human Rights" BORDER=0 height=20 width=105></td>
</tr>

<tr>
<td rowspan="2" width="110" height="58" bgcolor="#66CCFF"><img src="http://www.unhchr.ch/graphics/inner-UN.gif" ALT="United Nations" BORDER=0 height=58 width=110></td>
<td align=center height="35" bgcolor="#66CCFF"><img src="http://www.unhchr.ch/graphics/inner-title.gif" alt="OHCHR" border="0" height=35 width=260></td>
<td align="right" rowspan="2" width="105" bgcolor="#66CCFF"><img src="http://www.unhchr.ch/graphics/inner-HR-main.gif" alt="Human Rights" BORDER=0 height=58 width=105></td>
</tr>

<tr>
<td align="center" height="23" bgcolor="#66CCFF"><font face="Verdana,Arial,Helvetica"><font size=-1><font color="#66CCFF">.</font></font></font></td>
</tr>

<tr>
<td colspan="3" height="1" bgcolor="#000000"><img src="http://www.unhchr.ch/graphics/blank.gif" border=0 height=1 width=1></td>
</tr>
</table>
<!-- Main Navigation, linking -->
<div style="margin-left: 8px; margin-right: 8px; margin-top: 5px; font-size: .8em">

<!-- utility/pdf links -->
<table align="right" border="0"><tr>
   <td valign="bottom" align="center" nowrap width="70"><img src="../images/printicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="kon_print.htm">Print this</a></font></td>

   <td valign="bottom" align="center" nowrap width="70"><img src="../images/mailicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="kon_email.htm">E-Mail it</a></font></td>



<td valign="bottom" align="center" nowrap width="70"><img src="../images/pdbicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="../mobile/kon.pdb">E-Book</a></font></td>


<td valign="bottom" align="center" nowrap width="70"><img src="../images/pdficon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="kon.pdf">PDF&nbsp;version</a></font></td>

    </tr></table>

  <div class="navarea">
   <A href="../index.htm" style="text-decoration: none;"><span class="sectionhead">Universal Declaration of Human Rights</span></a><br>                                       
   <a href="../navigate/alpha.htm">Languages</a> |                                                 
   <a href="../navigate/region.htm">Regions</a> |                                                 
   <a href="../navigate/source.htm">Sources</a>  |                                                
   <a href="../miscinfo/feedback.htm">Feedback</a><br><br>  
<strong> Kicongo Version</strong> <br>
<small>Source: United Nations Office of the High Comissioner for Human Rights </small>
</div>
<br>
<!-- This table+gif insures the floating table does not overwrite the
     main text -->
<table border=0 width="100%" cellspacing=0 cellpadding=0>
<tr><td width="100%">
<img src="http://www.unhchr.ch/graphics/blank.gif" BORDER=0 height=1 width="700"><br>

<!-- Flush right language info table -->
<table align="right" border="0" cellspacing=0 cellpadding=1 width="175">
 <tr>
       <td align="center" bgcolor="#0069B3">
           <span class="highlight" style="color: #ffffff">PROFILE</span><br>
       </td>
       <td rowspan=2><img src="http://www.unhchr.ch/graphics/blank.gif" border=0 /></td>
 </tr>
 <tr>
    <td valign="top" align="left" width="173" bgcolor="#F2F2F2">
       
    <span class="highlighthead">Total Speakers</span> <br>
    <span class="highlighttxt">3,217,000 </span> <br><br>
    
    <span class="highlighthead">Usage by Country</span> <br>
    <span class="highlighttxt"><BR>Home Speakers: Congo, Angola</span> <br>
    <br>
    <span class="highlighthead">Background</span> <br>
    <span class="highlighttxt">Kicongo speakers can be found in the Democratic Republic of Congo (1,000,000) and Angola (1,144,000) predominantly.</span><br>
    <br>

    <br>
    <span class="highlighttxt">
    Received: 19990803<br>
    Posted: 20000104<br>
    Checked: 20000104
    <br>
    <a href="../miscinfo/sources.htm">Sources</a></font></td>
     </span>
  </tr>
</table>
<!-- Main content -->
<table width="515" height="100%" border=0 cellpadding=0 cellspacing=0 height="100%">
<tr><td valign="top">
<font color="#FF0000"></font>

<div class="udhrtext" >
  
<H3>Luzayisu ya yinza muvimba ya baluve ya muntu</H3>
<H4><b>Dyambu ya ntete</b></H4>
<p>Nakutalaka ti kutambula ngenda ya binama nyonso ya dikanda na ya baluve ya
bawu a kudedakana mpe yina balenda kuyimina bawu ve ke lufulu ya kimpwanza, ya
budedede&nbsp; mpe ya ngemba na kati ya yinza muvimba.</p>
<p>Nakutalaka ti bunzimbu mpe mvwezolo baluve ya muntu metumia kusala mavanga ya
bunyama, yina ke dasukisaka bantu mpe na kutalaka dyaka ti nkwizulu ya yinza,
sika bantu kevwandaka na kimpwanza ya kuzonza mpe ya kukwikila, sika bantu
kekuluka na boma mpe na bumputu ya kulutila zababakana mutindu dikani mosi
yanene ya muntu.</p>
<p>Nakutalaka ti ya ke mfumu samu ti baluve ya muntu fwana kukengidilwa na
luyalu yina kezitisaka misiku samu na kusala ti muntu fwana kutombuka ve ntangu
nyonso na luyalu yina kezitisaka ve misiku.</p>
<p>Nakutalaka ti ya ke mfumu na kukindisa nkudusulu ya kinkundi kati ya bayinsi.</p>
<p>Nakutalaka ti na kati ya Mukanda ya Misiku, makamba ya Bayinsi ya Yinza
zabisaka dyaka kiminu ya bawu na baluve ya mfumu ya muntu, na ngenda mpe buzitu
ya muntu na budedede va baluve ya babakala na ua bakento, dyaka mpe yayi mebaka
lukanu ya kuzangula, ya babakala na ya bakento, dyaka mpe makamba yai mebaka
lukanu nya kuzangula mabuta mpe kukotisa luzingu ya kulutila mbote na kati ya
kimpwanza mosi ya nene.</p>
<p>Nakutalaka ti bayinsi-binama kwizaka kubaka lukanu samu na kunwanina kisika
mosi na kimvuka ya Bayinsi ya Yinza nzitusulu, na bantu nyonso ya yizo, ya
baluve ya muntu mpe ya bimvuka ya mfumu.</p>
<p>Nakutalaka ti kuvwanda na ngwilu na ngwilu na mutindu mosi na yina metadila
baluve mpe bimpwanza yayi ke mfumu samu na kunungisa lakanu yayi.</p>
<p>Lukutakanu ya Nene</p>
<p>ke na kuzabisa</p>
<p>Luzayisu yayi ya baluve ya muntu na yinza Mutindu dikani ya kintwadi yina
fwana kulandama na makamda nyonso mpe na bayinsi nonso samu ti bantu nyonso mpe
binama nyonso ya dibundu mabuta, kana babambukila moyo ntangu ni ntangu Luzayisu
yayi, basadila ngolo, na nzila ya ndongokolo mpe ngyundululu, na kusadila ti
balue mpe bimpwanza yayi kuzituswa dyaka mpe samu na kusyamisa fyoti-fyoti
ntambulu mpe nsalulu ya baluve yina na bantu nyonso kati ya bawa mosi bantu ya
Bayinsi-Binama kimvuka mpe kati ya bantu babwala, yina ke na lutumu ya bayinsi
yina....</p>
<H4>Kibuku yantete</H4>
<p>Bantu nyonso, na mbutukulu kevwandaka na kimpwanza ya bawu, ngenda mpe baluve
ya&nbsp; mutindu mosi.&nbsp; Mayela na mbanzulu je na bawu, ni yawu yina bafwana
kusalasana na bumpangi.</p>
<H4>Kibuku ya 2 </H4>

  <p>Muntu muntu&nbsp; lenda kusadila baluve nyonso mpe bimpwanza nyonso.&nbsp;
    Luzayisu yayi ke na kuzabikisa, nkondwa luswaswani ata mosi, mingi na yina
    metadila mukanda ya nzutu, kibakala to kikento, bandinga, mabundu ya Nzambi,
    mabanza ya politiki o mabanza yankak metadila yinsi to mabuta, kimvwama
    mbutukulu to nkadulu yankaka.</p>
  <p>Dyaka, diswaswani ata mosi lenda ve kuvwanda na kitezo ya politiki ya
    lufundusu to ya yinza muvimba yina ke na kusadilwa na yinsi to bwala yina
    muntu katukakan, ata yinsi yina to bwala yina vwanda na kimpwanza, ata ya
    vwanda na lutumu ya yinsi yankaka, ata ya zwaka dipanda to vwanda kaka na
    mwa-ndambu ya kimpwanza.</p>
<H4>Kibuku ya 3 </H4>
<p>Konso muntu ke na luve ya kuzinga, ya kuvwanda na kimpwanza mpe ya kuvwanda
na kizunu ya bumumtu ya yandi. </p>
<H4>Kibuku ya 4 </H4>
<p>Ata muntu ve lenda kuvwanda na bundongo to na bungamba; bundongo mpe mumbungu
ya dandongo ya mutindu ni mutindu mekanikunwa. </p>
<H4>Kibuku ya 5 </H4>
<p>Ata muntu mosi ve lenda kunyekulwa, kana ve kusafulwa to kubakama mutindu
kibulu yina kekatula yandi buzitu na nzutu. </p>
<H4>Kibuku ya 6 </H4>
<p>Muntu muntu ke na baluve kisika ni kisika yandi kele. </p>
<H4>Kibuku ya 7 </H4>
<p>Bantu nyonso ke muntindu mosi na ntadisi ya musiku, mpe musiku fwana
kukengidila bawa kaka mutindu mosi nkondwa diswaswani kati na bawu.&nbsp; Bantu
nyonso fwana kukengidilwa mutindu mosi samu na kubedisa konso kingambula, yina
lenda kuzitisa ve Luzayisu yayi, mpe samu kukabikisa dibanza nyonso kelanda yayi
ya kugambula bampangi. </p>
<H4>Kibuku ya 8 </H4>
<p>Konso muntu ke na luve ya kufunda mavanga yina ke na kuzitisa ve baluve ya
yandi ya mfumu, yina ke na kupesa yandi musiku ya ngui, na lufundusu ya yinsi ya
yandi yina mefwanana na kutala mambu ya mutindu yayi. </p>
<h4>Kibuku ya 9</h4>
<P>Ata muntu mosi ve lenda, mpamba-mpamba, kukangama kukota boloko to kukimisisa
na yinsi ya nzenza.</P>
<H4>Kibuku ya 10 </H4>

  <p>Konso muntu na tangu ya lufundusu, ke na luve na budedede nyonso na
    kuzabikisa mabanza ya yandi na mutindu mefwanakana ntwala ya bantu nyonso
    ntete lufundusu yayi pesa, na kimpwanza nyonso, nzengolo to ya baluve ya
    yandi mpe bambindumunu, to butsyeleka mpe luvunu ya mambu yina bamefundila
    yandi.</p>
<H4>Kibuku ya 11 </H4>
<ol>
  <li>Konso muntu mefundamana dyambu yandi mesala ke na maboko mpembe ti ntangu
    bakefundisa yandi.&nbsp; Na lufundusu yayi, kesalamaka na meso ya bantu
    nyonso, yandi ke na yinswa ya kubokila nzonsi.</li>
  <li>
<p>Ata muntu mosi ve lenda kuzwa kitumbu ya mambu yandi mesala, kana na ntangu
yayi salamaka, vwandaka ntete ve mbeba na kulandaka musiku ya yinsi to ya
yinza.&nbsp; Dyaka, ata kitumbu mosi yaneve lenda kubakama ve ya kulutila yina
bakamaka na ntangu yina dyambu salamaka. </p>
  </li>
</ol>
<H4>Kibuku ya 12 </H4>
<p>Ata muntu ve lenda kukota mpamba-mpamba na mambu metadila luzingu, dikanda,
yinzo mpe mikanda ya ngana, dyaka mpe kusafula yandi.&nbsp; Muntu nyonso ke na
luve ya kukengidilwa na musiku na dyambu yayi ya bukota-kota mpe nsafula. </p>
<H4>Kibuku ya 13 </H4>
<OL>
  <LI>Konso muntu ke luve kuzyeta kisika yandi mezola mpe luve ya kusola na
    kimpwanza nyonso kisika ya kuzinga na kati ya yinsi. </li>
  <LI>Konso muntu ke na luve ya kubika yinsi ni yinsi, ata ya yandi mosi, samu
    na kukwenda na yinsi yankaka.&nbsp; Yandi ke na kimpwanza ya kuvutukila
    yinsi ya yandi. </LI></OL>
<H4>Kibuku ya 14 </H4>
<OL>
  <LI>Na ntwala ya bankwamusu, konso muntu ke na luve ya kusosa mpe kuzwa kisika
    ya kubumba nzutu ya yandi na bayinsi yankaka. </li>
  <LI>Luve yayi lenda kupesama ve na kilombi yina mefundama na dyambu mosi ya
    nene to samu na nsalulu ya mambu ke na kudelakana ve na musiku ya kimvuka ya
    Bayinsi ya Yinza. </LI></OL>
<H4>Kibuku ya 15 </H4>
<OL>
  <LI>Konso muntu ke na luve ya bumwisi-nsi. </li>
  <LI>Ata muntu mosi ve lenda kukatula yandi bumwisi-si mpamba-mpamba mpe
    kuyimina yandi na kusoba yawu samu na kukuma muntu ya yinsi yankaka. </LI></OL>
<H4>Kibuku ya 16 </H4>
<OL>
  <LI>Kento mpe bakala kana bamelugisa yimene bamvula mefwanan samu na
    kukwelana, bake na luve ya kukwelana mpe kuyidika dikanda ya bawu kutala ve
    mukanda ya nzutu ya bawu, bumwisi-si to mabundu ya bawu ya Nzambi.&nbsp;
    Baka na baluve ya mutindu mosi na yina metala makwela kefwaka.</li> 
  <LI>Makwela lenda kusalama kaka kana kento na bakala bawu mosi mendima na
    ntima mosi. </li>
  <LI>Dikanda ke lufulu ya dibundu ya mabuta mpe yafwana kukengidilwa na dibundu
    ya mabuta ya luyalu. </LI></OL>
<H4>Kibuku ya 17 </H4>
<OL>
  <LI>Konso mutu ata yandi vwanda yandi mosi to yandi vwanda na kimvuka, ke na
    luve ya mvwilu. </li>
  <LI>Balenda va kuyimina mpe kubotula mvwilu na muntu mpamba-mpamba. </LI></OL>
<H4>Kibuku ya 18 </H4>
<P>Konso muntu ke na luve ya mayindu, ya lukwikulu mpe ya lusambulu.&nbsp; Yandi
ke na kimpwanza ya kusoba dibundu na Nzambi to lukwikulu; mpe dyaka yandi lenda
na kimpwanza nyonso yandi mosi to kintwadi na bampangi na yandi ata na meso ya
bantu nyonso to na kisweki,na nzila ya ndongosolo, ya bansalulu, ya bisambu mpe
nsalulu ya mona ya dibundu.</P>
<H4>Kibuku ya 19 </H4>
<P>Konso muntu ke na luve ya kimpwanza ya mabanza mpe ya kinzonzi ni yawu yina
yandi lenda ve kutala boma samu na mabanza ya yandi, dyaka mpe na kusosa kuzwa
mpe kumwangisa nsangu ya mabanza ya yandi kisika ni kisika na mutindu yina
yandizola nsangu ya yawu.</P>
<H4>Kibuku ya 20 </H4>
<OL>
  <LI>Konso muntu ke na luve ya kuzwa kisika na lukatakanu mpe na kimvuka ya
    kuzuna.</li>
  <LI>Ata muntu mosi lenda ve kundima kuvwanda kinama ya kimvuka ni kimvuka. </LI></OL>
<H4>Kibuku ya 21 </H4>
<OL>
  <LI>Konso muntu ke na luve ya kutula maboko na twalusulu ya bisalu ya luyalu
    ya yinsi ya yandi mosi kana ve na kinima ya bimonikisi yina yandi solaka na
    kkimpwanza nyonso. </li>
  <LI>Konso muntu ke na luve mutindu bampangi nyonso ya kusala bisalu ya luyalu
    ya yinsi ya yandi. </li>
  <LI>Luzolo ya dikamba ke lufulu ya ngolo ya lutumu ya luyalu, luzolo yayi
    fwana kumonika na bavoti yakedika, yina fwana kusalama ntangu na ntangu, na
    bantu nyonso ya yinsi mpe na kinsweki to na mutindu yankaka ya nsalulu
    mefanakana, yina lenda sala ti luvoti salama na kimpwanza nyonso. </LI></OL>
<H4>Kibuku ya 22 </H4>
<P>Konso, yina ke kinama ya dibundu ya mabuta, ke na luve ya kuzwa lusalusu ya
bayinzo-basadisi mabuta; lusalusu yayi fwana kuyukutisa bansatu ya baluve ya
yandi ya kimvwama, ya mabuta mpe ye lusansu yina melunga samu na ngenda ya yandi
mpe nkudusulu ya kimuntu ya yandi, yina lenda kusalama na lusalusu ya bangolo ya
yinsi mpe na nsalasnani ya bayinsi nyonso ya yinza, na kutalalaka ntomosono mpe
bimvwana ya konso yinsi.</P>
<H4>Kibubu ya 23 </H4>
<OL>
  <LI>Konso muntu ke na luve ya kusala, yandi ke na kimpwanza ya kusola kisalu
    yina yandi zola, na bankadulu ya kufwanakana mpe ya mbote samu na
    kisalu.&nbsp; Yandi mpe fwana kukengidilwa samu ti yandi kukota ve na
    busomele. </li>
  <LI>Na kisalu ya mutindu mosi, bantu nyonso nkondwa diswaswanu fwana kuzwa
    difuta ya mutindu mosi. </li>
  <LI>Muntu ni muntu kesalaka fwana kuzwa difuta yina mefwanakana, yina kesala
    ti yandi na dikanda na yandi bakuzwa luzingu yina medalakana na ngenda ya
    muntu.&nbsp; Ntangu yankaka luyalu fwana kubwela lusalusu ya lukengolo
    mabuta. </li>
  <LI>Konso muntu ke na luve ya kuyidika kintwadi na bantu yankaka, bimvuka ya
    bisadi mpe kukota na bimvuka ya bisadi samu na kunwanina bandandu ya yandi. </LI></OL>
<H4>Kibuku ya 24 </H4>
<P>Konso muntu ke na luve ya kuvundisa nzutu mpe kukiyangidika, mingi kisalu
fwana kuzingila na bangunga kulutila ve, mpe bilumbu ya mvwandulu fwana kufutwa.</P>
<H4>Kibuku ya 25 </H4>
<OL>
  <LI>Konso muntu fwana kuzinga mutindu mefwanakana, yina kepesa na yandi&nbsp;
    mpe na dikanda ya yandi mavimpi ya mbote, mawete vula-vula na dyambu ya
    madya, muvwatu, yinzo, mbukusulu na lupitalu mpe lusalusu ya kulunga
    kepesamaka na bayinzo ya luyalu yina kesadisaka mabuta.&nbsp; Luyalu fwana
    kusadisa konso muntu yina kesalaka ve, mbevo, muntu yakumanisa bangolo,
    mufwidi, kiboba to ntangu yankaka kana kimvwama ya yandi yayi mewombila na
    mambu yandi zolaka ve. </li>
  <LI>Luyalu fwana kusadisa mama mpe mwana ya yandi.&nbsp; Bana nyonso ke na
    luve ya kuzwa lusalusu ya mutindu mosi,&nbsp; yina kekatukaka na bayinzo
    bisadi-mabuta, ata babutuka na bibuti ya&nbsp; kukwelana na komanda to ve. </LI></OL>
<H4>Kibuku ya 26 </H4>
<OL>
  <LI>Konso muntu ke na luve ya kulonguka.&nbsp; Ndongokolo fwana kuvwanda ya
    mfutwa ve, vula-vula na lukolo ya mbatukulu mpe kolezi.&nbsp; Konso mwana
    fwana kusala lukolo ya mbatukulu.&nbsp; Ndongokolo ya tekiniki mpe ya bisalu
    fwana kuvwanda bisika nyonso; ndongokolo na lukolo ya nene ke na bantu
    nyonso nakutalaka lenda ya bawu. </li>
  <LI>Ndongokolo fwana kulanda ndubukulu ya muntu mpe nkobosolo ya nzitsulu ya
    baluve ya muntu mpe bimpwanza ya mfumu.&nbsp; Ya fwana kupesa nzila na
    ngwilu, nzitusulu mpangi mpe kinkundi kati ya bayinsi nyonso mpe makanda
    nyonso ya bantu to mabundu ya Nzambi, kuzimbana ve nzangululu ya bisalu ya
    Kimvuka ya Bayinsi ya Yinza sa nkebolo kizunu. </li>
  <LI>Bibuti ke bantu yantete na kuvwanda na luve ya kusola mutindu ya malonga
    yina fwana kupesama na bana ya bawu. </LI></OL>
<H4>Kibuku ya 27 </H4>
<OL>
  <LI>Konso muntu ke na luve ya kuzangula lusansu ya kifumba yandi mevwilva,
    kusadila weto mpe kudyatikisa manunga ya luzabu. </li>
  <LI>Bandanda ya kimpeve mpe ya bima ya muntu, yina mekatuka kuzwa na manima ya
    kisalu ya luzabu to weto fwana kukengidilwa. </LI></OL>
<H4>Kibuku ya 28 </H4>
<P>Konso muntu fwana kusalati, ata ya vwanda na kitini ya mabuta to na kitini ya
yinza muvimba, baluve mpe kimpwanza yina metangama na luzayisu yayi kusalama na
mutindu mefwanakama.</P>
<H4>Kibuku ya 29 </H4>
<OL>
  <LI>Konso muntu ke na bambindumunu na ntadisi ya kifumba yandi mevwilwa, sika
    nkudusulu ya kimuntu ya yandi lenda kusalama na kimpwanza nyonso. </li>
  <LI>Konso muntu fwana kusadila baluve ya yandi mpe bimpwanza ya yandi na
    bitezo ya musiku samu na kutambula mpe kusitisa baluve mpe bimpwanza ya
    bangana mpe dyaka samu kuzitisa luyalu mpe mawete na bantu nyonso na kati ya
    dibundu ya bumbongi ya mabuta. </li>
  <LI>Baluve mpe bimpwanza yayi lenda kusalama ata ve kana yawu kedyatila ve
    kintwadi na makani ya Kimvuka ya Bayisi ya Yinza. </LI></OL>
<H4>Kibuku ya 30 </H4>
<P>Ata musiku mosi ya luzayisu yayi lenda kubangulwa bonso luve ni luve ya
kusala kisalu ti dyambu lenda kunata mbebosolo ya baluve mpe ya bimpwanza yina
metangama na mukanda yayi, yayi metadila muvimba, kimvuka to muntu.</P>
<P>&nbsp;</P>

</div>


</font><br>




     </td></tr>
</table> 
</div>
<br>
</td></tr></table>
<!-- end spacing table -->
<!-- --------------    footer -------------------- -->

<center><table BORDER=0 CELLSPACING=0 CELLPADDING=0 WIDTH="100%" >
<tr>
<td COLSPAN="3" HEIGHT="1" BGCOLOR="#000000"><img SRC="http://www.unhchr.ch/graphics/blank.gif" BORDER=0 height=1 width=1></td>
</tr>

<tr>
<td COLSPAN="3" BGCOLOR="#66CCFF">
<table BORDER=0 CELLSPACING=0 CELLPADDING=0 WIDTH="100%" >
<tr>
<td ALIGN=CENTER WIDTH="50%" BGCOLOR="#66CCFF">
<br><font face="Arial"><font size=-1>&copy; </font></font><b><font face="Verdana,Arial,Helvetica"><font size=-2><a href="/html/hchr.htm">The
Office of the High Commissioner</a></font></font></b>
<br><b><font face="Verdana,Arial,Helvetica"><font size=-2><a href="/html/hchr.htm">for
Human Rights</a></font></font></b>
<br><b><font face="Verdana,Arial,Helvetica"><font size=-2>Geneva, Switzerland</font></font></b>
<p><b><font face="Verdana,Arial,Helvetica"><font size=-2>Send e-mail with
comments and suggestions to:</font></font></b>
<br><b><font face="Verdana,Arial,Helvetica"><font size=-2><a href="mailto:udhr@ohchr.org">udhr@ohchr.org</a></font></font></b>
<br>&nbsp;</td>

<td ALIGN=CENTER WIDTH="50%" BGCOLOR="#66CCFF">
<br><b><font face="Verdana,Arial,Helvetica"><font size=-2>OHCHR-UNOG</font></font></b>
<br><b><font face="Verdana,Arial,Helvetica"><font size=-2>8-14 Avenue de
la Paix</font></font></b>
<br><b><font face="Verdana,Arial,Helvetica"><font size=-2>1211 Geneva 10,
Switzerland</font></font></b>
<br><b><font face="Verdana,Arial,Helvetica"><font size=-2>Telephone Number
(41-22) 917-9000</font></font></b>
</td>
</tr>
</table>
</td>
</tr>

<tr>
<td WIDTH="20" HEIGHT="20" BGCOLOR="#66CCFF"><img SRC="http://www.unhchr.ch/graphics/bottom-left.gif" BORDER=0 height=20 width=20></td>

<td ALIGN=CENTER BGCOLOR="#66CCFF"><font face="Verdana,Arial,Helvetica"><font size=-2><a href="/map.htm">SITE
MAP</a> | <a href="/search.htm">SEARCH</a> | <a href="/index.htm">INDEX</a>
| <a href="/data.htm">DOCUMENTS</a> | <a href="/html/intlinst.htm">TREATIES</a>
| <a href="/html/meeting.htm">MEETINGS</a> | <a href="/huricane/huricane.nsf/FramePage/PressRoom?OpenDocument">PRESS</a>
| <a href="/huricane/huricane.nsf/FramePage/Statements?OpenDocument">STATEMENTS</a></font></font></td>

<td ALIGN=RIGHT WIDTH="20" BGCOLOR="#66CCFF"><img SRC="http://www.unhchr.ch/graphics/bottom-right.gif" BORDER=0 height=20 width=20></td>
</tr>

<tr>
<td COLSPAN="3" HEIGHT="20" BGCOLOR="#0069B3"><img SRC="http://www.unhchr.ch/graphics/blank.gif" BORDER=0 height=20 width=1></td>
</tr>
</table></center>

</body>
</html>
