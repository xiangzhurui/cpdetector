<html>
<head>
<meta http-equiv="Content-Type" content="text/html; charset=utf-8">
<meta name="description" 
   content="The United Nations Universal Declaration of Human Rights, translated to  () by Coordinadora Nacional de Derechos Humanos">
<meta name="keywords" 
   content="UDHR, Human Rights, Cashibo-Cacataibo, ">
<title>OHCHR: Cashibo-Cacataibo () - Universal Declaration of Human Rights</title>
<link rel="stylesheet" type="text/css" href="../udhr.css" />
</head>

<body bgcolor="#FFFFFF" link="#000080" vlink="#800000" alink="#FF0000" background="http://www.unhchr.ch/graphics/inner-back.gif" marginwidth="0" marginheight="0" topmargin="0" leftmargin="0">

<table BORDER=0 CELLSPACING=0 CELLPADDING=0 WIDTH="100%">
<tr>
<td colspan="2" height="20" bgcolor="#0069B3"><img src="http://www.unhchr.ch/graphics/blank.gif" border=0 height=20 width=1></td>
<td align="right" width="105" bgcolor="#0069B3"><img src="http://www.unhchr.ch/graphics/inner-HR-top.gif" ALT="Human Rights" BORDER=0 height=20 width=105></td>
</tr>

<tr>
<td rowspan="2" width="110" height="58" bgcolor="#66CCFF"><img src="http://www.unhchr.ch/graphics/inner-UN.gif" ALT="United Nations" BORDER=0 height=58 width=110></td>
<td align=center height="35" bgcolor="#66CCFF"><img src="http://www.unhchr.ch/graphics/inner-title.gif" alt="OHCHR" border="0" height=35 width=260></td>
<td align="right" rowspan="2" width="105" bgcolor="#66CCFF"><img src="http://www.unhchr.ch/graphics/inner-HR-main.gif" alt="Human Rights" BORDER=0 height=58 width=105></td>
</tr>

<tr>
<td align="center" height="23" bgcolor="#66CCFF"><font face="Verdana,Arial,Helvetica"><font size=-1><font color="#66CCFF">.</font></font></font></td>
</tr>

<tr>
<td colspan="3" height="1" bgcolor="#000000"><img src="http://www.unhchr.ch/graphics/blank.gif" border=0 height=1 width=1></td>
</tr>
</table>
<!-- Main Navigation, linking -->
<div style="margin-left: 8px; margin-right: 8px; margin-top: 5px; font-size: .8em">

<!-- utility/pdf links -->
<table align="right" border="0"><tr>
   <td valign="bottom" align="center" nowrap width="70"><img src="../images/printicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="cbr_print.htm">Print this</a></font></td>

   <td valign="bottom" align="center" nowrap width="70"><img src="../images/mailicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="cbr_email.htm">E-Mail it</a></font></td>



<td valign="bottom" align="center" nowrap width="70"><img src="../images/pdbicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="../mobile/cbr.pdb">E-Book</a></font></td>


<td valign="bottom" align="center" nowrap width="70"><img src="../images/pdficon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="cbr.pdf">PDF&nbsp;version</a></font></td>

    </tr></table>

  <div class="navarea">
   <A href="../index.htm" style="text-decoration: none;"><span class="sectionhead">Universal Declaration of Human Rights</span></a><br>                                       
   <a href="../navigate/alpha.htm">Languages</a> |                                                 
   <a href="../navigate/region.htm">Regions</a> |                                                 
   <a href="../navigate/source.htm">Sources</a>  |                                                
   <a href="../miscinfo/feedback.htm">Feedback</a><br><br>  
<strong> Cashibo-Cacataibo Version</strong> <br>
<small>Source: Coordinadora Nacional de Derechos Humanos </small>
</div>
<br>
<!-- This table+gif insures the floating table does not overwrite the
     main text -->
<table border=0 width="100%" cellspacing=0 cellpadding=0>
<tr><td width="100%">
<img src="http://www.unhchr.ch/graphics/blank.gif" BORDER=0 height=1 width="700"><br>

<!-- Flush right language info table -->
<table align="right" border="0" cellspacing=0 cellpadding=1 width="175">
 <tr>
       <td align="center" bgcolor="#0069B3">
           <span class="highlight" style="color: #ffffff">PROFILE</span><br>
       </td>
       <td rowspan=2><img src="http://www.unhchr.ch/graphics/blank.gif" border=0 /></td>
 </tr>
 <tr>
    <td valign="top" align="left" width="173" bgcolor="#F2F2F2">
       
    <span class="highlighthead">Total Speakers</span> <br>
    <span class="highlighttxt">1,500 (1981)</span> <br><br>
    
    <span class="highlighthead">Usage by Country</span> <br>
    <span class="highlighttxt"><BR>Home Speakers: Peru</span> <br>
    <br>
    <span class="highlighthead">Background</span> <br>
    <span class="highlighttxt">It belongs to the Panoan family, Western group and has 1,000 to 1,500 speakers.</span><br>
    <br>

    <br>
    <span class="highlighttxt">
    Received: 19980720<br>
    Posted: 19980720<br>
    Checked: 19981112
    <br>
    <a href="../miscinfo/sources.htm">Sources</a></font></td>
     </span>
  </tr>
</table>
<!-- Main content -->
<table width="515" height="100%" border=0 cellpadding=0 cellspacing=0 height="100%">
<tr><td valign="top">
<font color="#FF0000"></font>

<div class="udhrtext" >
  

<H3>A &Ntilde;UCAMA SINANXUN CA AXA ANU TIM&Euml;C&Euml; UNICAMAN &Euml;SAQUIN CAXA:</H3>
<H4>A PAIN SINANC&Euml; BANA</H4>
<P>CAMAXUNBI CA 'UNANIA: Camabi uni ca b&euml;tsib&euml; s&euml;n&euml;n 'ic&euml; quixun camaxunbi 'unanc&euml; 'aish ca camabi uni, uni itsin racueocema 'janan c&euml;mei ami mananquin 'atimoc&euml;na 'aish ch&uacute;amarua bucuti 'ic&euml;n. </P>
<P>CAMAXUNBI CA 'UNANIA: Camabi uni ca b&euml;tsib&euml; s&euml;n&euml;n 'ic&euml; quixun sinanti 'ainbi ca an usaquin sinanc&euml;ma unicaman an sinanc&euml;x a meu 'ic&euml; uni 'aisamaira t&euml;m&euml;ramianan pa&euml; tanmiquin 'atimoia, uni ra&iacute;ri usoquin uni 'ati ca 'aisama 'ic&euml; quic&euml;b&euml;tanbi. Usaquin b&euml;tsi un&iacute; 'ati cu&euml;&euml;nima ca camabi uni &euml;sai iti 'ic&euml;n: a&ntilde;u &ntilde;u &ntilde;ui cara banaia a cup&iacute; ub&iacute;oc&euml;ma it&iacute;, 'ianan a&ntilde;u &ntilde;u cara sinania a cup&iacute; ub&iacute;oc&euml;ma 'iti, 'ianan a&ntilde;u cara pisa tania pianan ain cu&euml;&euml;nc&euml; &ntilde;u bianan uinu cara 'isa tania anu 'iabi ca b&euml;tsi un&iacute; unin racu&euml;otima ic&euml;n. </P>
<P>CAMAXUNBI CA 'UNANIA: Gobiernocaman uni upitax bucunun quixun bana m&euml;nioc&euml;ma 'ain t&euml;m&euml;raquin ca unicaman mas&aacute; nuituquin ain 'apumib&iacute; nishi 'acananti sinanti 'ic&euml;n. </P>
<P>CAMAXUNBI CA 'UNANIA: Camabi netenu 'ic&euml; unicama ub&iacute;oc&euml;ma 'aish ch&uacute;amarua 'inun ca camabi n&euml;t&euml;nu 'ic&euml; gobiernob&euml; ain unicamaribi b&euml;tsi gobierno 'imainun ain unicamab&euml; nishananima up&iacute; iti 'ic&euml;n. </P>
<P>CAMAXUNBI CA 'UNANIA: Gobiernocaman xuc&euml;x tim&euml;c&euml; unicaman ca up&iacute;ma &ntilde;u 'ac&euml;ma 'aish ca camabi uni b&euml;tsib&euml; s&euml;n&euml;n 'aish ubionanc&euml;ma upiti it&iacute; ic&euml; quixun sinanquin camabi uni usai 'inun 'aquin&uacute; camaxbi 'i&aacute;samaira oi upiti bucunun. </P>
<P>CAMAXUNBI CA 'UNANIA: Gobiernocamanribi ca caxa, camabi 'apun an&euml;c&euml; unicaman sinanc&euml;saribi oquin cananuna nunribi sinanin. Usaxun cananuna atub&euml;tan at&uacute;n sinanc&euml;sabi oi nun n&euml;t&euml;nu 'ic&euml; unicama 'atima &ntilde;u 'ac&euml;ma 'aish upiti bucunun 'aquinti 'ain. </P>
<P>CAMAXUNBI CA 'UNANIA: Camabi unicama ub&iacute;oc&euml;ma upiti bucunun ca camaxunbi pain &euml;n&euml; banacama unanquin sinanti 'ic&euml;n. </P>
<P>Gobiernocaman xuc&euml;x tim&euml;c&euml; unicaman ca &euml;saquin caxa: </P>
<P>A &Ntilde;UCAMA SINANXUN CA AXA ANU TIM&Euml;C&Euml; UNICAMAN &Euml;SAQUIN CAXA: </P>
<P>Camabi n&euml;t&euml;nu 'ic&euml; unicaman: &euml;sai 'iti 'aish ca camabi uni upiti bucut&iacute; ice quixun sinanquin ca &euml;n&euml; quiricanua &ntilde;uic&euml; banacama manutimoquin sin&aacute;nan an &euml;n&euml; bana 'unanc&euml;ma unicamanribi up&iacute; oquin 'un&aacute;nun 'unanmit&iacute; 'ic&euml;n. Camabi gobiernon&euml;n ca ain n&euml;t&euml;nu ic&euml; unicaman &euml;n&euml; banacama up&iacute; oquin 'un&aacute;nun 'aquinti 'ic&euml;n. Camabi n&euml;t&euml;nu 'ic&euml; unicaman &euml;n&euml; banacama up&iacute; oquin 'un&aacute;nun ca gobiernocama b&euml;tsi gobiernob&euml; 'aquiananti 'ic&euml;n. </P>
<H4>1.</H4>
<P>Ui uni cara 'iti ic&euml; axbi ca b&euml;tsi unib&euml; gobiernon&euml;n isc&euml;x s&euml;n&euml;n it&iacute; ic&euml;n. Ui cara ain tita ain papa 'iaxa quixun sinanquinma ca gobiernon&euml;n sinanc&euml;x ax b&euml;tsib&euml; s&euml;n&euml;n 'ic&euml;n. Camaxunbi ca sinanti 'unanin. Camaxunbi ca a&ntilde;u &ntilde;u ati cara as&aacute;bi 'ic&euml;n, a&ntilde;u &ntilde;u 'ati cara 'aisama 'ic&euml; quixun 'unanti 'ic&euml;n. Usa 'ain ca camaxbi ain xuc&euml;nb&euml; 'ic&euml;saribiti nuiananti 'ic&euml;n. </P>
<H4>2. </H4>
<P>Uinu 'ic&euml; &euml;manu 'ic&euml; uni cara ax 'ic&euml;, ui unin aintsi cara ax 'ic&euml;, ax cara xanu 'ic&euml;, ax cara nuc&euml; b&euml;n&euml; 'ic&euml;, uisa banan cara banaia. Nuc&euml;n Papa Diosmi cara sinania, ami sinanima a&ntilde;u &ntilde;ubi rabi cara sinania, ui unicamax cara 'apu 'iti ice quixun sinania, a&ntilde;u &ntilde;u cara sinania, uisai cara ain papa ain tita 'ia, &ntilde;u&ntilde;u cara ax 'ic&euml;, &ntilde;u&ntilde;uma cara, usa &ntilde;ucama sinanquinma ca gobiernon&euml;n camabi uni &ntilde;u 'atima 'ac&euml;ma 'aish ca b&euml;tsi unib&euml; s&euml;n&euml;n ic&euml; quixun sinanti 'ic&euml;n. Uisa cara ain nete ic&euml;, a n&euml;t&euml; cup&iacute; ca uni 'atimoc&euml; 'itima 'ic&euml;n. </P>
<H4>3.</H4>
<P>Ui unibi ca b&euml;tsi unin bamamiti sinantima 'ic&euml;n. Ca chiqu&iacute;timoi sipuac&euml; 'itima 'ic&euml;n. Ca 'atimoc&euml; 'itima 'ic&euml;n. </P>
<H4>4. </H4>
<P>Uinu 'ic&euml; unixbi ca chiquitimoquin maruc&euml; 'itima 'ic&euml;n. Uni chiquitimoquin maruxun 'ibuati 'a&iacute;ma it&iacute; 'ic&euml;n. </P>
<H4>5. </H4>
<P>Uinu ice unibi ca 'aisamaira oquin uni itsin pa&euml; tanmitima 'ic&euml;n. B&euml;tsi uni ami nishquin pa&euml; tanmiquin 'atimoc&euml; a ca 'itima 'ic&euml;n. &Ntilde;uina 'ac&euml;sa oquin 'atimoc&euml; ca uni 'itima 'ic&euml;n. </P>
<H4>6. </H4>
<P>Uinu 'ic&euml; un&iacute;xa uinu cara 'ia a ca anu 'ic&euml; gobiernon&euml;n uni itsi 'ac&euml;saribi oquin sinanti 'ic&euml;n, ax b&euml;tsi unisaribi 'ic&euml; cup&iacute;. </P>
<H4>7.</H4>
<P>Uinu ice unibi, ami uni itsin upima sinanquin par&aacute;nan 'atimonunma ca gobiernon&euml;n 'aquint&iacute; 'ic&euml;n. En&euml; banacama sinanquinma ain cu&euml;&euml;nc&euml;s a oquin unin un&iacute; itsi atimoi ami '&euml;s&euml;nanunma ca gobiernon&euml;n b&euml;r&uacute;ati 'ic&euml;n. </P>
<H4>8. </H4>
<P>Uni &ntilde;u 'atima 'ac&euml;ma 'ic&euml;bi uni itsin 'atimoc&euml; 'ixun ca a unin an uni bana m&euml;nioxunc&euml; 'apu cati 'ic&euml;n. Cac&euml;xun ca m&euml;niot&iacute; 'ic&euml;n, gobiernon&euml;n cac&euml;sabi oquin. </P>
<H4>9.</H4>
<P>Uinu 'ic&euml; unixbi ca a&ntilde;ubi 'uchac&euml;ma 'ic&euml;bi b&euml;tsi uni ain cu&euml;&euml;nc&euml;sa oquin sipuac&euml; 'itima 'ic&euml;n. Sipunu 'ic&euml; ca anubi 'inun &euml;ntima 'ic&euml;n. Ain menua ca b&euml;tsi menu cuantanun xutima 'ic&euml;n. </P>
<H4>10.</H4>
<P>Unin uisa &ntilde;u 'ac&euml; 'ic&euml;a b&euml;tsi uni a 'aisamonun quixun ami mananquin cac&euml;xun ca an bana m&euml;nioc&euml; 'apun b&euml;tsi uni mananc&euml; a unin banaribi as&euml;rab&iacute; cara usa 'ic&euml; quixun 'unant&iacute; 'ic&euml;n, uni ra&iacute;rin&euml;nribi ismainun. Up&iacute; oquin istanc&euml;xuinshi ca cati 'ic&euml;n, uisa cara a un&iacute; ot&iacute; ice quixun, gobiernon&euml;n ain quiricanu m&euml;n&iacute;osabi oquin. </P>
<H4>11. </H4>
<OL>

<LI>Uinu 'ic&euml; uni cara uni itsin ami manania, a ca an bana m&euml;nioc&euml; 'apun pain up&iacute; oquin sinant&iacute; 'ic&euml;n, sapi ca &ntilde;u 'atima 'ac&euml;ma 'ic&euml; quixun. Gobiernon&euml;n cac&euml;sabi oquin pain ca isti 'ic&euml;n uisa &ntilde;ucama cara 'axa quixun. Uni rairin&euml;n ismainun ca axa ami mananc&euml; unicaman bana cuanan amia manancanc&euml; a unin banaribi cuanan an a uni unanc&euml; unin banaribi cuat&iacute; 'ic&euml;n. Cuaxuinshi ca as&eacute;rabi uisa cara a uni 'iaxa quixun up&iacute; oquin 'unant&iacute; 'ic&euml;n. </LI>
<LI>Uisai cara gobiernon&euml;n bana quia usoquinshi ca an bana menioce 'apun a 'uchac&euml; uni as&eacute;rabi ain &ntilde;u 'atima 'ac&euml; istanc&euml;xun uisa cara ot&iacute; ice usoquin 'at&iacute; 'ic&euml;n. Anun a &ntilde;u 'aisama 'ac&euml; n&euml;t&euml; ain fecha isquin ca an bana m&euml;nioc&euml; 'apun a fecha gobierno quic&euml; bana b&euml;tisoima a bana quic&euml;sabi oquinshi axa 'uchac&euml; un&iacute; at&iacute; ic&euml;n. </LI></OL>

<H4>12.</H4>
<P>Uinu 'ic&euml; uninbi ca ain cu&euml;&euml;nc&euml;sa oquinshi b&euml;tsi uni 'imainun ain xanu 'imainun ain b&euml;chic&euml; ubiotima 'ic&euml;n, ain xubunu ca atsintima 'ic&euml;n, ain quirica b&euml;tsi unin b&euml;mic&euml; 'imainun quirica an buanmic&euml; ca rairin&euml;n bitima 'ic&euml;n. Usa 'ain ca uinu ice unixbi, a unix ca 'aisama ic&euml; quixun uni rairi sinanmi 'atimati banatima 'ic&euml;n. Usai banac&euml;b&euml;tanbi an bana menioce apun gobiernon&euml;n cac&euml;sabi oquin meniot&iacute; 'ic&euml;n. </P>
<H4>13.</H4>
<OL>

<LI>Uinu cara uni cuainsa tania, anu ca cuanti 'ic&euml;n; ain n&euml;t&euml;nu 'aisch uinu cara tsotisa tania ca uni anu tsoti 'ic&euml;n. </LI>
<LI>Ui unix cara ain n&euml;t&euml;nuax n&euml;t&euml; itsinu cuainsa tania ax ca cuanti 'ic&euml;n. Amanu 'itanc&euml;x ain n&euml;t&euml;nu ut&euml;c&euml;insa tani ca uti 'ic&euml;n. </LI></OL>

<H4>14. </H4>
<OL>

<LI>Uix cara ain n&euml;t&euml;nuxun b&euml;tsi b&euml;tsi oc&euml; 'ia ax ca t&euml;m&euml;ranuxma b&euml;tsi n&euml;t&euml;nu cuainsa tani cuanti 'ic&euml;n. </LI>
<LI>Ain &ntilde;u 'atima 'ac&euml; cup&iacute; gobiernon&euml;n m&euml;nioquin 'atimoc&euml; usa uni ca ain n&euml;t&euml;nuax t&euml;m&euml;rati rabanan b&euml;tsi n&euml;t&euml;nu cuantima 'ic&euml;n. </LI></OL>

<H4>15. </H4>
<OL>

<LI>Camabi uni ca ain netenu it&iacute; ic&euml;n. </LI>
<LI>En&euml; n&euml;t&euml; minan 'aishbi ca minanma 'iti 'ic&euml; quixun ca unin b&euml;tsi uni catima 'ic&euml;n. B&euml;tsi n&euml;t&euml;nu 'isa tanquin ca unin usai 'inuxun gobiernob&euml;tan m&euml;niot&iacute; 'ic&euml;n. </LI></OL>

<H4>16. </H4>
<OL>

<LI>B&euml;tsi b&euml;tsi unix ca quia: Uni canice ixunbi ca b&euml;tsi netenu ic&euml; xanu bitima 'ic&euml;n, ca b&euml;tsi banan banac&euml; xanu bitima 'ic&euml;n, ca an rabic&euml; dios rabic&euml;ma xanu bitima 'ic&euml;n. Usa unix quic&euml;sai ca 'itima 'ic&euml;n. Unin usa xanu canic&euml; 'ic&euml; bisa tanquin ca bit&iacute; 'ic&euml;n, a xanu cu&euml;&euml;nc&euml;b&euml;tan. Atux 'isa tani ca b&euml;chic&euml;&ntilde;u 'it&iacute; 'ic&euml;n. Gobiernon&euml;n isc&euml;x ca a uni ain xanub&euml; s&euml;n&euml;n 'ic&euml;n, x&euml;nibua 'ainbi. </LI>
<LI>Nuc&euml; b&euml;n&euml; cu&euml;&euml;nquinshi ca xanu biti 'ic&euml;n, a an&uacute;ribi cu&euml;&euml;nia ca bit&iacute; 'ic&euml;n. </LI>
<LI>Tu&aacute;cama ain tita ain papab&euml; 'aquiananti ca as&aacute;bi 'ic&euml;n. Usai upiti bucunun ca camabi unin sinant&iacute; 'ic&euml;n. 'Apunribi ca usai 'inun sinanxunquin 'aquint&iacute; 'ic&euml;n. </LI></OL>

<H4>17. </H4>
<OL>

<LI>Uni me&ntilde;u 'isa tania ca uni itsin me&ntilde;u 'inun &euml;nti 'ic&euml;n. Xuburibi 'imainun a&ntilde;u &ntilde;u&ntilde;u cara uni 'isa tania ca uni itsin a &ntilde;u&ntilde;u 'inun &euml;nti 'ic&euml;n. 'Aisa tanquin uni rairib&euml;tan m&euml;n&iacute;otancex ca a &ntilde;u ainainshima, rairinanribi 'iti 'ic&euml;n. </LI>
<LI>Unin ca ain cu&euml;&euml;nc&euml;sa oquinshi b&euml;tsi unin &ntilde;u bitima 'ic&euml;n. </LI></OL>

<H4>18.</H4>
<P>Camabi unin ca ain cu&euml;&euml;nc&euml;sa oquin sinanti 'ic&euml;n; uni rairin&euml;n ubi&oacute;c&euml;ma ca 'it&iacute; 'ic&euml;n. Uisoquin cara ain dios rabitisa tania usoquin ca 'ati 'ic&euml;n. Usaquin sinanxunbi ca amiribishi 'aisa tanquin sinant&eacute;cent&iacute; 'ic&euml;n; uni rairin&eacute;n ub&iacute;oc&eacute;ma ca 'it&iacute; 'ic&euml;n. En rabic&euml; diosan isc&euml;x ca b&euml;tsi b&euml;tsi &ntilde;u 'ati 'aisama 'ic&euml; quixun sinanc&euml; uni ca b&euml;tsi unin a ain cu&euml;&euml;nc&euml;sabi oquin 'anun &euml;nti 'ic&euml;n. Usa ain ca ain diosmi catam&euml;isa tania b&euml;tsi unin a 'axunma 'anun catima 'ic&euml;n. An rabic&euml; dios ca anbi rabit&iacute; 'ic&euml;n. 'Aisa tani ca uni rairib&euml; tim&euml;quin ab&euml;tan rabiti 'ic&euml;n. Rabiquin ca 'aisa tanquin rairi uniribi ain dios &ntilde;uiquin 'unanmit&iacute; 'ic&euml;n. </P>
<H4>19. </H4>
<P>Camabi unin ca ain cu&euml;&euml;nc&euml;sa oquin sinanti 'ic&euml;n. Ca ub&iacute;oc&euml;ma 'iti ic&euml;n. Ca b&euml;tsi unin cac&euml; bana 'aisa tanquin sinanti 'ic&euml;n. B&euml;tsi n&euml;t&euml;nu 'ic&euml; unib&euml;ribi ca 'unanmiananti 'ic&euml;n. Usai 'i ca ub&iacute;oc&euml;ma iti 'ic&euml;n. Usaribi oi ca ain sinanc&euml; &ntilde;u &ntilde;ui banatisa tani banati 'ic&euml;n; ca ub&iacute;oc&euml;ma 'iti 'ic&euml;n. </P>
<H4>20. </H4>
<OL>

<LI>Uni rairib&euml; tim¿tisa tani ca uni up&iacute; oquiinschi sinanx timet&iacute; 'ic&euml;n. </LI>
<LI>Uinu 'ic&euml; uninbi ca b&euml;tsi unin ab&euml;tan &ntilde;u 'aisama tania ubioxun &ntilde;u 'amitima 'ic&euml;n. </LI></OL>

<H4>21. </H4>
<OL>

<LI>Camabi unin ca libreta electoral&ntilde;u 'ixun ain cu&euml;&euml;nc&euml;sa oquin 'apu caisquin votaci&oacute;n 'at&iacute; 'ic&euml;n. </LI>
<LI>Gobiernon&euml;n ain n&euml;t&euml;nu 'ic&euml; unicama 'aquinun m&euml;nioc&euml; &ntilde;ucama ca camabi uninan 'ic&euml;n. Ca esa 'ic&euml;n: Bai cha anun ca carrocama 'imainun unicama cuainsa tani cuanti 'ic&euml;n. Anun quirica buanmiti correo anun ca unin 'aisa tanquin ain quirica buanmiti 'ic&euml;n. Usai ca 'iti 'ic&euml;n. </LI>
<LI>Uisa gobierno cara a n&euml;t&euml;nu 'ic&euml; unicama cu&euml;&euml;nia, usa ca ain gobierno 'iti 'ic&euml;n. Uisa gobierno cara a unicama cu&euml;&euml;nia 'un&aacute;nun ca libreta electoral&ntilde;u 'ic&euml; unicaman quiricanu cu&euml;n&euml;oquin uicama cara ain 'apu 'iti cu&euml;&euml;nia quixun 'un&aacute;nun 'ati 'ic&euml;n. Camabi uni ain sinanc&euml;sabi oquin ca uix 'apu 'iti cara cu&euml;&euml;nia, ain an&euml; quiricanu cueneot&iacute; ic&euml;n. Cu&euml;n&euml;oc&euml; ca uni itsin 'unantima 'ic&euml;n, anbi cu&euml;n&euml;oc&euml; ca it&iacute; 'ic&euml;n. Camabi uni ca b&euml;tsib&euml; s&euml;n&euml;n 'ic&euml;n. Usa 'aish ca camabi uni gobierno quic&euml;sabi ol libreta electoral&ntilde;u 'iti 'ic&euml;n. </LI></OL>

<H4>22. </H4>
<P>An &ntilde;u 'atima 'ac&euml;ma 'aish ca uinu 'ic&euml; unixbi rabinima b&euml;tsi uni 'ic&euml;sai &ntilde;u meetinu ianan uni rairib&euml; nuiananc&euml; 'ianan ain rairin&euml;n &ntilde;u 'ac&euml; 'ic&euml;saribi oi 'isa tani iti 'ic&euml;n. Un&iacute; usai 'ic&euml;ma 'aish t&euml;m&euml;rala ca uni itsin 'aquinti 'ic&euml;n, ain 'apunribi m&euml;nioc&euml;sabi oi ca 'aquince it&iacute; ic&euml;n. Uni ain n&euml;t&euml;nuax cara uisa &ntilde;u cara 'ic&euml;b&euml; t&euml;nm&euml;ria ca b&euml;tsi n&euml;t&euml;nu 'ic&euml; gobiernon&euml;nribi 'aquinsa tanquin 'aquinti 'ic&euml;n. </P>
<H4>23.</H4>
<OL>

<LI>Camabi unin &ntilde;u m&euml;&euml;tisa tanquin ca &ntilde;u meet&iacute; 'ic&euml;n. A&ntilde;u &ntilde;u m&euml;&euml;ti cara 'aisa tania a &ntilde;u m&euml;&euml;ti m&euml;raquin ca 'ati 'ic&euml;n. An &ntilde;u m&euml;&euml;mic&euml; unin ca ain uni 'atimotima 'ic&euml;n. &Ntilde;u m&euml;eti 'alma 'ain ca 'apun &ntilde;u m&euml;&euml;ti m&euml;ranun 'aquint&iacute; 'ic&euml;n. </LI>
<LI>Ui uni cara, uisa cara ain bana 'ic&euml;, camabi uni ca s&euml;nen 'ic&euml;n. Usa 'ixun ca up&iacute; oquin &ntilde;u meece 'ixun b&euml;tsi unin 'ac&euml;saribi oquin ain cup&iacute; biti 'ic&euml;n. </LI>
<LI>Ui unin b&euml;tsi uni &ntilde;u m&euml;&euml;xunc&euml; 'ixun ca ain cup&iacute; biti 'ic&euml;n, a 'imainun ain xanu 'imainun ain b&euml;cic&euml;cama upiti bucunun. Ain cup&iacute; 'itsamashi bic&euml; 'aish 'aquinsa 'ic&euml; ca apun anun a 'aquinti m&euml;n&iacute;oti 'ic&euml;n. </LI>
<LI>An &ntilde;u m&euml;&euml;c&euml; uni ra&iacute;ri unib&euml; tim&euml;quin b&euml;tsib&euml; b&euml;tsib&euml; aquiananisa tanquin, ulsoquin cara ain &ntilde;u m&euml;&euml;ti 'ati 'ic&euml; quixun sin&aacute;nan uisa cara ain &ntilde;u meet&iacute; ic&euml; quixun acama sin&aacute;nux tim&euml;tia ca uni itsin usaquin anun enti ic&euml;n. </LI></OL>

<H4>24. </H4>
<P>Camaxbi &ntilde;u m&euml;&euml;tanc&euml;x tantiti ca as&aacute;bi 'ic&euml;n. 'Ur&aacute;inra tantiquinma &ntilde;u m&euml;&euml;tanc&euml;x ca tantit&iacute; 'ic&euml;n. Anun tantiti n&euml;t&euml; gobiernon&euml;n m&euml;nloc&euml;sabi oquin ca unin &ntilde;u m&euml;&euml;quinmabi ain cup&iacute; biti 'ic&euml;n. </P>
<H4>25. </H4>
<OL>

<LI>Camabi uni 'imainun ain xanu 'imainun ain b&euml;chic&euml;cama &euml;sai 'iti ca as&aacute;bi ''ic&euml;n: 'insinc&euml;ma chu&aacute;marua, piti&ntilde;u, chupa&ntilde;u, anu itinu, insinc&euml; 'aish ro&ntilde;u 'iti. Uni ain &ntilde;u meet&iacute; 'alma, uni insince, uni b&euml;tsic&euml;, xanu casunam&euml;c&euml;, uni x&euml;ni acama anun upiti 'iti 'alma 'ain, ain aintsin 'aquiniama ca a 'aquinti 'apun m&euml;niot&iacute; 'ic&euml;n. </LI>
<LI>Tu&aacute;&ntilde;u xanucama 'imainun tu&aacute;camarib&iacute; upit&iacute; inun ca 'aquinc&euml; it&iacute; ic&euml;n. B&euml;tsi tu&aacute;cama 'ic&euml;saribitia 'inun ca unin xanumi s&euml;c&euml;' oc&euml; tu&aacute;cama b&euml;r&uacute;ance it&iacute; ic&euml;n. </LI></OL>

<H4>26. </H4>
<OL>

<LI>Camabi tu&aacute; ca escuelanu atsintisa tani atsinti 'ic&euml;n. Cuploquinma ca primaria 'ati pain atsinti 'ic&euml;n. Camabi tu&aacute;ratsu ca escuelanu cuanti 'ic&euml;n. Ui unicama cara escuela t&euml;cnica anu atsintisa tania ca anu cuanti 'ic&euml;n, apun m&euml;n&iacute;osabi oi. Secundaria c&euml;&ntilde;utanc&euml;xun b&euml;tsi &ntilde;uribi unantisa tani ca b&euml;tsi escuelanuribi atsinti 'ic&euml;n, ain nota as&aacute;bi ain. </LI>
<LI>Escuelanuxun ca quiricanu cu&euml;n&euml;oc&euml; &ntilde;uishi 'unanmic&euml;ma 'iti 'ic&euml;n. Anuxun ca alumnocama b&euml;tsi &ntilde;u 'atiribi 'unanmic&euml; it&iacute; 'ic&euml;n, 'imainun ca up&iacute; oquian alumnon&euml;n sinanti aribi 'unanmic&euml; 'iti 'ic&euml;n. B&euml;tsi menu 'ic&euml; unicama 'imainun b&euml;tsi banan banac&euml; unicama 'imainun Nuc&euml;n Papa Diosmi sinanc&euml; unicama 'imainun ami sinanc&euml;ma unicama, camabi nusaribi uni 'aish unib&euml; nuibananti ca 'unanmic&euml; 'iti 'ic&euml;n. Usaquin sinanmic&euml;x ca gobiernocaman xuc&euml; unicama tim&euml;xun cu&euml;&euml;nc&euml;sabi oi unicama b&euml;tsib&euml; nishanani 'acananti 'aima it&iacute; ic&euml;n. </LI>
<LI>B&euml;tsi unin cac&euml;samaira oquin ca ain titab&euml;tan ain papan cati 'ic&euml;n, uisa escuelanuxuinra cara ain b&euml;chic&euml;n&euml;n &ntilde;u 'unanti ice quixun. </LI></OL>

<H4>27. </H4>
<OL>

<LI>A &euml;manu 'ic&euml; unicaman 'ac&euml;sa oquin ca anu 'ic&euml; uni rairin&euml;n 'aisa tanquin usaribi oquin 'ati 'ic&euml;n. A &euml;manu 'ic&euml; unicaman sinanc&euml;sa oquin ca anu 'ic&euml; uni rairin&euml;n 'aisa tanquin usaribi oquin sinanti 'ic&euml;n, camaxunbi &ntilde;u 'ati up&iacute; oquin 'un&aacute;nan upiti bucunun. </LI>
<LI>An &ntilde;u 'ac&euml; un&iacute; 'imainun an &ntilde;u cu&euml;n&euml;oc&euml; uni anpan 'ac&euml; 'ain ca b&euml;tsi unix, en 'ac&euml; ca quiax quitima 'ic&euml;n. Usai b&euml;tsi unix quiti rabanan ca an &ntilde;u 'ac&euml; unin 'aisa tanquin an 'ac&euml; &ntilde;u a 'apu 'unanmiti 'ic&euml;n. </LI></OL>

<H4>28. </H4>
<P>En&euml; quiricacama quic&euml;sabi oi camabi uni uni itsin ubloc&euml;ma upiti bucuti 'inun ca camabi n&euml;t&euml;nu ic&euml; unin ain aintsi 'aquinti 'ic&euml;n. </P>
<H4>29.</H4>
<OL>

<LI>Camabi &uacute;nin ca ain &euml;manu 'ic&euml; unicama 'imainun a 'urama 'ic&euml; ain caibucama 'aquianan atub&euml;tan ain &euml;ma 'imainun mecama up&iacute; imit&iacute; ic&euml;n. Usaquin 'ai cuni ca unix mas&aacute; sinanc&euml;ma 'aish upiti 'it&iacute; 'ic&euml;n. </LI>
<LI>Unix ubloc&euml; 'aish upiti bucuc&euml;ma 'imainun unin &ntilde;u 'atima 'aquin uni itsiribi &ntilde;u 'atima 'amiti 'imainun b&euml;tsi b&euml;tsi &ntilde;u sinanquin uni ra&iacute;ri tsu&aacute;quirumiti usai 'iti rabanan ca gobiernon&euml;n ain unicaman cuati bana m&euml;n&iacute;oia. Usa oquin m&euml;nloc&euml; banacama ca ain unicaman cuati 'ic&euml;n. </LI>
<LI>Gobiernocaman xuc&euml;x tim¿c&euml; unicaman up&iacute; oquin sinanquin ca &euml;n&euml; banacama cu&euml;n&euml;oxa. Usaribi oquin ca camabi unin &euml;n&euml; bana isquin, usaquin sinanquin 'ac&euml; ca enex ice quixun up&iacute; oquin sinanti 'ic&euml;n. An 'ac&euml; unicaman sinanc&euml; bana ca b&euml;tsiotima 'ic&euml;n. </LI></OL>

<H4>30. </H4>
<P>En&euml; banacama b&euml;tsioquin ca uinu 'ic&euml; uninbi uni ra&iacute;ricama upiti bucunun quixun sinanquinma, '&euml;x cu&euml;&euml;nc&euml;sa oquin 'anun ca a bana quia quixun sinantima 'ic&euml;n. Uni ra&iacute;ri b&euml;tsi unib&euml; tim&euml;c&euml;cama 'imainun gobiernonu ice apucamanribi ca usa oquin sinantima ic&euml;n. </P>

</div>


</font><br>




     </td></tr>
</table> 
</div>
<br>
</td></tr></table>
<!-- end spacing table -->
<!-- --------------    footer -------------------- -->

<center><table BORDER=0 CELLSPACING=0 CELLPADDING=0 WIDTH="100%" >
<tr>
<td COLSPAN="3" HEIGHT="1" BGCOLOR="#000000"><img SRC="http://www.unhchr.ch/graphics/blank.gif" BORDER=0 height=1 width=1></td>
</tr>

<tr>
<td COLSPAN="3" BGCOLOR="#66CCFF">
<table BORDER=0 CELLSPACING=0 CELLPADDING=0 WIDTH="100%" >
<tr>
<td ALIGN=CENTER WIDTH="50%" BGCOLOR="#66CCFF">
<br><font face="Arial"><font size=-1>&copy; </font></font><b><font face="Verdana,Arial,Helvetica"><font size=-2><a href="/html/hchr.htm">The
Office of the High Commissioner</a></font></font></b>
<br><b><font face="Verdana,Arial,Helvetica"><font size=-2><a href="/html/hchr.htm">for
Human Rights</a></font></font></b>
<br><b><font face="Verdana,Arial,Helvetica"><font size=-2>Geneva, Switzerland</font></font></b>
<p><b><font face="Verdana,Arial,Helvetica"><font size=-2>Send e-mail with
comments and suggestions to:</font></font></b>
<br><b><font face="Verdana,Arial,Helvetica"><font size=-2><a href="mailto:udhr@ohchr.org">udhr@ohchr.org</a></font></font></b>
<br>&nbsp;</td>

<td ALIGN=CENTER WIDTH="50%" BGCOLOR="#66CCFF">
<br><b><font face="Verdana,Arial,Helvetica"><font size=-2>OHCHR-UNOG</font></font></b>
<br><b><font face="Verdana,Arial,Helvetica"><font size=-2>8-14 Avenue de
la Paix</font></font></b>
<br><b><font face="Verdana,Arial,Helvetica"><font size=-2>1211 Geneva 10,
Switzerland</font></font></b>
<br><b><font face="Verdana,Arial,Helvetica"><font size=-2>Telephone Number
(41-22) 917-9000</font></font></b>
</td>
</tr>
</table>
</td>
</tr>

<tr>
<td WIDTH="20" HEIGHT="20" BGCOLOR="#66CCFF"><img SRC="http://www.unhchr.ch/graphics/bottom-left.gif" BORDER=0 height=20 width=20></td>

<td ALIGN=CENTER BGCOLOR="#66CCFF"><font face="Verdana,Arial,Helvetica"><font size=-2><a href="/map.htm">SITE
MAP</a> | <a href="/search.htm">SEARCH</a> | <a href="/index.htm">INDEX</a>
| <a href="/data.htm">DOCUMENTS</a> | <a href="/html/intlinst.htm">TREATIES</a>
| <a href="/html/meeting.htm">MEETINGS</a> | <a href="/huricane/huricane.nsf/FramePage/PressRoom?OpenDocument">PRESS</a>
| <a href="/huricane/huricane.nsf/FramePage/Statements?OpenDocument">STATEMENTS</a></font></font></td>

<td ALIGN=RIGHT WIDTH="20" BGCOLOR="#66CCFF"><img SRC="http://www.unhchr.ch/graphics/bottom-right.gif" BORDER=0 height=20 width=20></td>
</tr>

<tr>
<td COLSPAN="3" HEIGHT="20" BGCOLOR="#0069B3"><img SRC="http://www.unhchr.ch/graphics/blank.gif" BORDER=0 height=20 width=1></td>
</tr>
</table></center>

</body>
</html>
