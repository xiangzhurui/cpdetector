<html>
<head>
<meta http-equiv="Content-Type" content="text/html; charset=utf-8">
<meta name="description" 
   content="The United Nations Universal Declaration of Human Rights, translated to  () by United Nations Information Centre">
<meta name="keywords" 
   content="UDHR, Human Rights, Siswati, ">
<title>OHCHR: Siswati () - Universal Declaration of Human Rights</title>
<link rel="stylesheet" type="text/css" href="../udhr.css" />
</head>

<body bgcolor="#FFFFFF" link="#000080" vlink="#800000" alink="#FF0000" background="http://www.unhchr.ch/graphics/inner-back.gif" marginwidth="0" marginheight="0" topmargin="0" leftmargin="0">

<table BORDER=0 CELLSPACING=0 CELLPADDING=0 WIDTH="100%">
<tr>
<td colspan="2" height="20" bgcolor="#0069B3"><img src="http://www.unhchr.ch/graphics/blank.gif" border=0 height=20 width=1></td>
<td align="right" width="105" bgcolor="#0069B3"><img src="http://www.unhchr.ch/graphics/inner-HR-top.gif" ALT="Human Rights" BORDER=0 height=20 width=105></td>
</tr>

<tr>
<td rowspan="2" width="110" height="58" bgcolor="#66CCFF"><img src="http://www.unhchr.ch/graphics/inner-UN.gif" ALT="United Nations" BORDER=0 height=58 width=110></td>
<td align=center height="35" bgcolor="#66CCFF"><img src="http://www.unhchr.ch/graphics/inner-title.gif" alt="OHCHR" border="0" height=35 width=260></td>
<td align="right" rowspan="2" width="105" bgcolor="#66CCFF"><img src="http://www.unhchr.ch/graphics/inner-HR-main.gif" alt="Human Rights" BORDER=0 height=58 width=105></td>
</tr>

<tr>
<td align="center" height="23" bgcolor="#66CCFF"><font face="Verdana,Arial,Helvetica"><font size=-1><font color="#66CCFF">.</font></font></font></td>
</tr>

<tr>
<td colspan="3" height="1" bgcolor="#000000"><img src="http://www.unhchr.ch/graphics/blank.gif" border=0 height=1 width=1></td>
</tr>
</table>
<!-- Main Navigation, linking -->
<div style="margin-left: 8px; margin-right: 8px; margin-top: 5px; font-size: .8em">

<!-- utility/pdf links -->
<table align="right" border="0"><tr>
   <td valign="bottom" align="center" nowrap width="70"><img src="../images/printicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="swz1_print.htm">Print this</a></font></td>

   <td valign="bottom" align="center" nowrap width="70"><img src="../images/mailicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="swz1_email.htm">E-Mail it</a></font></td>



<td valign="bottom" align="center" nowrap width="70"><img src="../images/pdbicon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="../mobile/swz1.pdb">E-Book</a></font></td>


<td valign="bottom" align="center" nowrap width="70"><img src="../images/pdficon.gif" alt="* " WIDTH="32" HEIGHT="32"><font face="Arial" size="1"><br>
    <A HREF="swz1.pdf">PDF&nbsp;version</a></font></td>

    </tr></table>

  <div class="navarea">
   <A href="../index.htm" style="text-decoration: none;"><span class="sectionhead">Universal Declaration of Human Rights</span></a><br>                                       
   <a href="../navigate/alpha.htm">Languages</a> |                                                 
   <a href="../navigate/region.htm">Regions</a> |                                                 
   <a href="../navigate/source.htm">Sources</a>  |                                                
   <a href="../miscinfo/feedback.htm">Feedback</a><br><br>  
<strong> Siswati Version</strong> <br>
<small>Source: United Nations Information Centre </small>
</div>
<br>
<!-- This table+gif insures the floating table does not overwrite the
     main text -->
<table border=0 width="100%" cellspacing=0 cellpadding=0>
<tr><td width="100%">
<img src="http://www.unhchr.ch/graphics/blank.gif" BORDER=0 height=1 width="700"><br>

<!-- Flush right language info table -->
<table align="right" border="0" cellspacing=0 cellpadding=1 width="175">
 <tr>
       <td align="center" bgcolor="#0069B3">
           <span class="highlight" style="color: #ffffff">PROFILE</span><br>
       </td>
       <td rowspan=2><img src="http://www.unhchr.ch/graphics/blank.gif" border=0 /></td>
 </tr>
 <tr>
    <td valign="top" align="left" width="173" bgcolor="#F2F2F2">
       
    <span class="highlighthead">Total Speakers</span> <br>
    <span class="highlighttxt">1,670,000 (1990)</span> <br><br>
    
    <span class="highlighthead">Usage by Country</span> <br>
    <span class="highlighttxt"><BR>Official Language: Swaziland, <BR>Home Speakers: South Africa, Mozambique</span> <br>
    <br>
    <span class="highlighthead">Background</span> <br>
    <span class="highlighttxt">It is spoken by over 1,5 million people and belongs to the Benue-Congo family, Bantu group, Nguni subgroup. In Swaziland it is taught in all national schools and the people are highly educated. In South Africa it is a "national language", used on radio, and spoken by one million people. Siswati is closely related to Zulu and Xhosa, with which it is inherently intelligible.</span><br>
    <br>

    <br>
    <span class="highlighttxt">
    Received: 19980720<br>
    Posted: 19980720<br>
    Checked: 19981112
    <br>
    <a href="../miscinfo/sources.htm">Sources</a></font></td>
     </span>
  </tr>
</table>
<!-- Main content -->
<table width="515" height="100%" border=0 cellpadding=0 cellspacing=0 height="100%">
<tr><td valign="top">
<font color="#FF0000"></font>

<div class="udhrtext" lang="ss">
  

<p><strong>MHLABUHLANGENE</strong></p>

<p>Mhla tilishumi enyangeni yeNgongoni emnyakeni wanga-1948 (10 December 1948), uMhlangano 
wawonkhewonkhe waMhlabuhlangene wemukela waphindze wamemetela simemetelo Sawonkhewonkhe 
Lesimayelana Nemalungelo Ebuntfu. LeSimemetelo sibhalwe ngalokugcwele kulamakhasi 
(emapheji) lalandzelako. Kulandzela Lesimiso lesingumlandvo loMhlangano-ke wabese 
ukhulumisana nemave lakulenhlangano yakaMhlabuhlangene yawatjela kutsi akasakate atise 
bantfu mayelana nalendzaba lebhaliwe leSimemetelo aphindze futsi lamave &quot;asakate 
atise labanye bantfu labatayichubela embili lendzaba ngekuyisakata, babonise labanye 
ngalendzaba, baphindze bayichasise etikolweni, nakuletinye takhiwo netimiso letiphatselene 
netemfundvo, ngaphandle kokwenta lubandlululo lolusukela kutembusave wakulawo mave noma 
wakuleto tifundza. </p>

<hr WIDTH="70%">

<h3>SIMEMETELO SEMHLABA WONKHE MAYELANA NEMALUNGELO EBUNTFU</h3>

<h4><font SIZE="+0">SINGENISO</font></h4>

<p>Njengoba</p>

<p>kwatiswa ngekubakhona ngekwemvelo kwesitfunti sebuntfu, nekulingana lokufananako, 
nangekuba nemalungelo langenakwemukwa noma langenakutsatfwa kulelo nalelo lilunga 
lelingumndeni webuntfu, konkhe loku-ke kungumgogodla noma kusisekelo senkhululeko, 
sekwenta lokulungile nesekuba nekuthula emhlabeni wonkhe jikelele, </p>

<p>Nanjengoba</p>

<p>, kunganaki nekwedzelela emalungelo ebuntfu kugcine sekudale tento letinelunya 
nebulwane kwabuye futsi kwatfukutselisa nembeza wesintfu sonkhe, kwashabalalisa sifiso 
nekulobitela kwekutsi etikhatsini letitako sintfu sitawutfokotela kuba nenkhululeko 
yekukhuluma, nekukholwa, nenkhululeko yekuhlala ngaphandle kokwesaba nekweswela, konkhe 
loku-ke sekumenyetelwe njengetifiso letimcoka kabi eluntfwini, </p>

<p>Nanjengoba-ke</p>

<p>kwekutsi lomunye umuntfu akufanele kutsi aze aphoceleleke kubalekela noma 
ekucindzetelelekeni kutsi atsatse tinyatselo letitsite kuze atikhiphe ekuphatfweni 
ngelunya nangekucindzetelwa, kuze emalungelo esintfu avikeleke ngalokusemtsetfweni, </p>

<p>Njengoba</p>

<p>kumcoka kukhulisa budlelwane lobuhle emkhatsini wetive, </p>

<p>Nanjengoba</p>

<p>bantfu bakaMhlabuhlangene kulencwadzi yetivumelwano (i-Charter) baphindze futsi 
bagcizelela kukholelwa kwabo esisekelweni semalungelo ebantfu, esitfuntini nasebunguyeni, 
nasekulinganeni kwemalungelo ebantfu besifazane nebesilisa, nasekucopheleleni 
ekuphakamiseni inchubekela phambili yemphakatsi, nekwenta lizinga lenhlalo libencono 
enkhululekweni, </p>

<p>Njengoba </p>

<p>emave langemalunga (Member States) enta sitsembiso ekufezeni, ngekubambisana 
naMhlabuhlangene, ekuchubekiseleni phambili inhlonipho yemhlaba wonkhe nekunakekela 
emalungelo ebantfu kanye nekukhululeka lokusisekelo, </p>

<p>Njengoba</p>

<p>kucondzakala lokuvamile kwalamalungelo naletinkhululeko kuyintfo lemcoka kakhulu kuze 
kubonakale ngalokugcwele lokwenta lesitsembiso, </p>

<p>Nyalo, Ngakoke, UMHLANGANO WAWONKHEWONKHE Umemetala kutsi </p>

<p>LESI SIMEMETELO SEMHLABA WONKHE LESIMAYELANA NEMALUNGELO EBUNTFU singatsi silizinga 
lelivamile lelikhomba imphumelelo yebantfu bonkhe kanye netive tonkhe, kuze kutsi 
ekugcineni wonkhe umuntfu ngamunye ngamunye, nemagatja anoma ngumuphi umphakatsi, 
ngekuhlala bacabanga ngaleSimemetelo ngaso sonkhe sikhatsi, batawuzama ngekufundzisa 
nekwatisa kuze bakhulise lizinga lokuba nenhlonipho mayelana nalamalungelo netinkhululeko, 
nangekutsatsa tinyatselo letiya embili, esiveni nasemphakatsini wetive, kuze letintfo 
titfole kutsi tatiwe mhlabawonkhe, tatiwe ngemiphumela nangekuvumeleka kwato nangekutsi-ke 
tiyagcinwa (noma tiyentiwa), tigcine tigcinwa ngiwo onkhe emave langemalunga elenhlangano 
(Member States) ngekwawo tibuye futsi tigcinwe futsi ngemave langaphansi kwalamave 
lakulenhlangano. </p>

<h4>INTFO YEKUCALA (1)</h4>

<p>Bonkhe bantfu batalwa bakhululekile balingana ngalokufananako ngesitfunti 
nangemalungelo. Baphiwe ingcondvo nekucondza kanye nanembeza ngakoke bafanele batiphatse 
nekutsi baphatse nalabanye ngemoya webuzalwane. </p>

<h4>INTFO YESIBILI (2)</h4>

<p>Wonkhe umuntfu uvumelekile kuwo onkhe emalungelo netinkhululeko letibhalwe lapha 
kuleSimemetelo, ngaphandle kokubandlululwa noma nganguyiphi indlela, njengokutsi lowo 
muntfu akafanele abandlululwe ngenca yebuve, yembala, yebulili, yelulwimi, yelukholo, 
yembusave noma-ke ngabe nganguwuphi umbono lakholelwa kuwo, buve bakhe noma umphakatsi 
laphuma kuwo, imphahla lanayo, kutalwa noma nalokunye lokumayelana nesikhundla saloyo 
muntfu. </p>

<p>Ngetulu kwaloko, kute lubandlululo lolungentiwa lususelwa kutembusave, kuletiphatselene 
nemandla etikhundla, noma-ke kuletiphatselene nesikhundla (noma lizinga) lelolive lelikuso 
nalicatsaniswa nalamanye emave emhlaba wonkhe jikelele, noma-ke kubukwe live noma sifundza 
lapho lomuntfu achamuka khona, noma lelolive lite mazibuse, noma lelolive linetimali, noma 
lelolive lite mazibuse, noma-ke linaleminye imininingwane lekhubatako lemayelana 
nekutibusa. </p>

<h4>INTFO YESITSATFU (3)</h4>

<p>Wonkhe umuntfu unelilungelo lokuphila, lokukhululeka nekutibusela kanye nekuphepha 
kwakhe. </p>

<h4>INTFO YESINE (4)</h4>

<p>Kute namunye umuntfu lotawuphatfwa njengesigcila noma asetjentiswe njengesigcila, 
bugcila kanye nemsebenti wekutsengiselana ngetigcila wona-ke awukavunyelwa noma ngabe 
wentiwa ngaluphi luhlobo. </p>

<h4>INTFO YESIHLANU (5)</h4>

<p>Kute namunye umuntfu longaphatfwa ngekuvisa buhlungu noma aphatfwe ngelunya, noma 
ngendlela lengenabo buntfu noma ngekumehlisa sitfunti noma ngekumjezisa. </p>

<h4>INTFO YESITFUPHA (6)</h4>

<p>Wonkhe umuntfu unelilungelo lekutsi abonakale kuyo yonkhe indzawo atsatfwe njengentfo 
lehamba embili kunemtsetfo. </p>

<h4>INTFO YESIKHOMBISA (7)</h4>

<p>Bonkhe bantfu bayalingana embikwemtsetfo kantsi banelilungelo lekuvikeleka ngaphansi 
kwemtsetfo ngaphandle kokubandlululwa. Bonkhe banelilungelo lelifananako ekuvikelekeni 
nasekubandlululweni lokwephula leSimemetelo, kantsi futsi-ke bavikelekile noma ngabe 
ngukutiphi tindlela letingasetjentiswa tekubayenga kantsi tibe tibandlulula. </p>

<h4>INTFO YESIPHOHLONGO (8)</h4>

<p>Wonkhe muntfu unelilungelo lokutfola likhambi lelinemiphumela lebonakalako lelinganikwa 
libandla lelinelikhono ekutsetseni emacala esive ikakhulu emacaleni laphatselene netento 
tebudlova ekuphuleni emalungelweni lasisekelo lanawo lomuntfu, anawo 
ngekwemtsetfo-mgogodla walelolive nemitsetfo yakhona. </p>

<h4>INTFO YEMFICA (9)</h4>

<p>Kute noma ngabe munye umuntfu longaboshwa noma ngayiphi indlela, noma abanjwe noma 
adzingiswe. </p>

<h4>INTFO YELISHUMI (10)</h4>

<p>Wonkhe umuntfu uvumelekile kutsi atfole kuviwa lokulinganako nalokufananako kantsi 
futsi lokungakhetsi uma lowo muntfu atekiswa licala; lelicala kufanele alitekiswe libandla 
lekutsetsa emacala lelingenako kukhetsa, ikakhulu uma lelibandla lizama kuncuma mayelana 
nemalungelo kanye netibopho takhe lomuntfu, nanoma-ke lomuntfu atsetsiswa emacala lamabi 
kakhulu lamangalelwe wona. </p>

<h4>INTFO YELISHUMI NAKUNYE (11)</h4>

<ol>
  <li>Wonkhe umuntfu lobekwe licala leliphatselene nekujeziswa, lowo muntfu unelilungelo 
    lekutsi acatjangwe njengemuntfu lomsulwa kuze kube nesiciniseko sekutsi unalo lelicala 
    ngalokusemtsetfweni uma ngabe lomuntfu atsetsiwa lelicala phambi kwebantfu, lapho anikwe 
    siciniseko sekutsi konkhe lokumcoka ekutivikeleni kwakhe lokuvunyelwene ngako kuyentiwa. </li>
  <li>Kute umuntfu loyawubekwa licala lelihambelana nekujeziswa uma ngabe wente sento noma 
    ngoba aphutse kwenta sento lesitsite lesingahambelani nekujeziswa, ngaphansi kwemtsetfo 
    wesive newemave onkhe ngesikhatsi lomuntfu enta lesento noma angakasenti lesento. Kute 
    futsi umuntfu longanika lomuntfu inhlawulo lematima leyendlula lenhlawulo lelayifanele 
    anikwe yona ngalesosikhatsi uma lomuntfu enta lelo licala lelaliphatselene nekujeziswa. </li>
</ol>

<h4>INTFO YELISHUMI NAKUBILI (12)</h4>

<p>Kute umuntfu longahlala njalo ahlushwa ngalokungekho emtsetfweni ahlushwa ngoba bantfu 
bangena tindzaba takhe letingesito tawonkhewonkhe, bangene tindzaba temndeni wakhe, 
telikhaya lakhe, noma ngekumbalela, noma-ke ngekumsukela bahlambalaze bucotfo nesimilo 
salomuntfu kanye neligama lelihle lalomuntfu. Wonkhe umuntfu unalo lilungelo lekuvikeleka 
ngaphansi kwemtsetfo lobhekene nebantfu labatsandza kungena tindzaba talabanye noma-ke 
labo labatsandza kuhlasela basukele labanye. </p>

<h4>INTFO YELISHUMI NAKUTSATFU (13)</h4>

<ol>
  <li>Wonkhe umuntfu unelilungelo nenkhululeko yekuhamba noma kunyakata nekuhlala ngekhatsi 
    kwemcele wakulelo nalelo live. </li>
  <li>Wonkhe umuntfu unelilungelo lekuphuma noma lekushiya noma nganguliphi live, kufake 
    ekhatsi live lakhe latalwa kulo, nekutsi-ke unelilungelo lekubuyela eveni lakhe. </li>
</ol>

<h4>INTFO YELISHUMI NESINE (14)</h4>

<ol>
  <li>Wonkhe umuntfu uvumelekile kuyocela kukhosela nekutfola injabulo kulamanye emave 
    nakabalekela kuhlushwa noma inhlupheko. </li>
  <li>Lelilunglo lokuncengela noma lokucela kuyohlala kulelinye live ngeke lisetjentiswe uma 
    ngabe lenhlupheko lecosha lomuntfu akusiyo inhlupheko lesuselwa emacaleni etembusave, 
    noma-ke uma ngabe lenhlupheko idalwe ngemacala ekuphula imigomo nemitsetfo 
    yaMhlabuhlangene. </li>
</ol>

<h4>INTFO YELISHUMI NESIHLANU (15)</h4>

<ol>
  <li>Wonkhe umuntfu unelilungelo lebuve. </li>
  <li>Kute umuntfu longemukwa buve bakhe nobe afuna kubugucula. </li>
</ol>

<h4>INTFO YELISHUMI NESITFUPHA (16)</h4>

<ol>
  <li>Bantfu besilisa nebesifazane lasebakhulile bafika emnyakeni logcwele, ngaphandle 
    kwetivimbelo letisuselwa ekutseni lomuntfu wasive sini, nekutsi usive sini noma-ke 
    ukholwaphi, unelilungelo lokushada acale umndeni. Laba labashadile banemalungelo 
    lalinganako nalafananako kulomshado, ngesikhatsi bahlalisana basashadile, noma-ke 
    ngesikhatsi sewupheliswa lomshado. </li>
  <li>Umshado uyangenelwa kuphela uma ngabe labobantfu bakhululekile kantsi futsi banemvume 
    yabo lephelele yekushada lomuntfu labamshadako. </li>
  <li>Umndeni yinhlangano yemvelo nesisekelo lesiyintfo leyodvwa leyakha noma leyenta 
    umphakatsi, umndeni-ke unelilungelo lokulondvolotwa ngumphakatsi kanye nelive. </li>
</ol>

<h4>INTFO YELISHUMI NESIKHOMBISA (17)</h4>

<ol>
  <li>Wonkhe umuntfu unelilungelo lokuba nemphahla lengeyakhe yedvwa abe futsi nemphahla 
    layihlanganyele nalabanye. </li>
  <li>Kute umuntfu longemukwa imphahla yakhe ngalokungekho emtsetfweni. </li>
</ol>

<h4>INTFO YELISHUMI NESIPHOHLONGO (18)</h4>

<p>Wonkhe umuntfu unelilungelo lenkhululeko yengcondvo, yanembeza kanye neyelukholo; 
lelilungelo lifaka ekhatsi inkhululeko yekushintja lukholo noma inkholo, nenkhululeko, 
noma uyedvwa lowo muntfu noma usemphakatsini nalabanye, ekusitsekeni noma embikwebantfu, 
lowo muntfu uvumelekile kubonakalisa lukholo lwakhe noma inkholo yakhe ekufundziseni, 
enkonzweni nasekugcineni imitsetfo yekukholwa nekusontsa kwakhe. </p>

<h4>INTFO YELISHUMI NEMFICA (19)</h4>

<p>Wonkhe umuntfu unelilungelo lokukhuluma imibono yakhe ngenkhululeko nekukhuluma loku 
lafuna kukukhuluma; lelilungelo lifaka ekhatsi inkhululeko yekukholelwa emicondvweni 
letsite ngaphandle kokuphatanyiswa ngekufuna nekutfola nekusakata imibiko kanye nemicondvo 
noma ngabe ngangukuwuphi umsakato losakata tindzaba utisakata noma ngabe ngukuwuphi 
umncele. </p>

<h4>INTFO YEMASHUMI LAMABILI (20)</h4>

<ol>
  <li>Wonkhe umuntfu unelilungelo lenkhululeko lokuba senhlanganweni noma embutfwaneni 
    lonekuthula </li>
  <li>Kute umuntfu longaphocelelwa kutsi abe lilunga lanoma ngabe nguyiphi inhlangano. </li>
</ol>

<h4>INTFO YEMASHUMI LAMABILI NAKUNYE (21)</h4>

<ol>
  <li>Wonkhe umuntfu unelilungelo lokuhlanganyela kuhulumende welive lakhe akwente loko 
    ngekuba lilunga noma-ke ngekukhetsa ngenkhululeko emalunga langammelela. </li>
  <li>Wonkhe umuntfu uvumelekile noma unemalungelo lafananako nalalinganako ekusebentiseni 
    tintfo letikhona letingasetjentiswa eveni lakhe. </li>
  <li>Intsandvo yebantfu ngiyo sisekelo lesinika emandla noma ligunya emandla ahulumende; loku 
    kufanele kushiwo ngetikhatsi letitsite nangesikhatsi selukhetfo lolungilo; lolukhetfo-ke 
    lona lufanele lwentiwe ngumuntfu wonkhe lapho emalungelo ekuvota entiwe ngemfihlo 
    ngekubhala emapheshaneni, noma-ke ngalenye indlela yekuvota lenenkhululeko nalelandzela 
    imitsetfo yakhona yekuvota. </li>
</ol>

<h4>INTFO YEMASHUMI LAMABILI NAKUBILI (22)</h4>

<p>Wonkhe umuntfu, njengelilunga lemphakatsi, unelilungelo lekuvikeleka emphakatsini 
nekutsi uvumelekile ekuboneni, ngekusebentisa imitamo leyentiwa live kanye nemave emhlaba 
ekuhlanganyeleni nangekulandzela imitsetfo yenhlangano kanye nemnotfo walelo nalelo live, 
kutemnotfo, netintfo letimayelana nekuhlalisana kahle kwebantfu emphakatsini, kanye-ke 
nemalungelo emasiko nemisimeto lokunguwona anika lowomuntfu sitfunti sakhe nenkhululeko 
yekutfutfukisa bunguye nebuntfu bakhe. </p>

<h4>INTFO YEMASHUMI LAMABILI NAKUTSATFU (23)</h4>

<ol>
  <li>Wonkhe umuntfu unelilungelo lokusebenta, asebente umsebenti latikhetsele wona 
    ngenkhululeko, asebente endzaweni lelungile nalefanele nalesitanako ekwenteni lomsebenti, 
    nekuvikeleka ekuhlaleni ngoba umuntfu angenawo umsebenti. </li>
  <li>Wonkhe umuntfu, ngaphandle kokubandlulula, unelilungelo lekutfola liholo lelilinganako 
    nemsebenti lawentako. </li>
  <li>Wonkhe umuntfu losebentako unelilungelo ngalokuvumelekile emtsetfweni nekutsi atfole 
    umholo lokahle lonika siciniseko sekutsi yena kanye nemndeni wakhe bangahlala baphile 
    imphilo lefanele, lenika sitfunti kumuntfu, nekutsi ibe nekuchitjelwa, uma kunesidzingeko, 
    ichitjelwa nguletinye tintfo letiletsa inhlalakahle nekuvikeleka kulowo mphakatsi. </li>
  <li>Wonkhe umuntfu unelilungelo lekucala noma lekungena enhlanganweni yetisebenti kuze 
    kuvikeleke iminako yakhe. </li>
</ol>

<h4>INTFO YEMASHUMI LAMABILI NAKUNE (24)</h4>

<p>Wonkhe umuntfu unelilungelo lokuphumula atsatse likhefu nekutsi ente tintfo 
letimjabulisako, lokufaka ekhatsi kuncishiswa kwesikhatsi sekusebenta ngekusebenta ema-awa 
lalingene, noma-ke ngekunikwa sikhatsi semaholideyi kepha abe abhadalwa lomuntfu lotsetse 
sikhatsi semaholideyi </p>

<h4>INTFO YEMASHUMI LAMABILI NESIHLANU (25)</h4>

<ol>
  <li>Wonkhe umuntfu unelilungelo lokuhlala kahle, ahlale ezingeni lelinetisako nalelifanele 
    kutsi kuhlale bantfu labaphilile emtimbeni, ahlale kahle lomuntfu kanye nemdeni wakhe, 
    kufake ekhatsi kudla, tintfo tekugcoka, tintfo tasendlini kanye netintfo tekunakekela 
    imphilo, naletinye tintfo letitfolakala emphakatsini letingasetjentiswa, nekutsi-ke 
    lomuntfu unalo lilungelo lokuhlala aphephile noma ngabe akanawo umsebenti, ngesikhatsi 
    sekugula, ngesikhatsi asakhubatekile, nasagugile noma-ke asate tintfo tekumphilisa 
    ngendzaba yesimo latifica asakuso langeke akwati kusivimbela yena ngekwakhe. </li>
  <li>Bumake nebuntfwana buvumelekile kutsi butfole lusito lolutsite kanye nekunakekeleka. 
    Bonkhe bantfwana, noma batalwe batali sebashadile kanye nalabo labatalwa ngaphandle 
    kwemshado, bafanele batfokotele imphilo nenhlalo kantsi futsi baphindze baphatfwe 
    bavikelwe njengawo wonkhe umuntfu lokulowo mphakatsi. </li>
</ol>

<h4>INTFO YEMASHUMI LAMABILI NESITFUPHA (26)</h4>

<ol>
  <li>Wonkhe umuntfu unelilungelo lekufinyelela emfundvweni. Imfundvo ifanele ingabhadalelwa, 
    ikakhulu eminyakeni lesephansi nasetigabeni letitisekelo. Imfundvo yalabancane ifanele 
    yentiwe ibe sibopho kwekutsi itfolwe nguwonkhe wonkhe. Imfundvo lefaka kuceceshwa ekhatsi 
    nalena lefaka I-thekhinoloji (kusetjentiswa kwemishini emsebentini) kufanele kutsi 
    itfolakale ngalokuvamile, nemfundvo lephakeme nayo-ke ifanele itfolakale, bonkhe 
    bafinyelele kuyo ngoba bafanele kufinyelela kuyo. </li>
  <li>Imfundvo ifanele icondziswe ekutfutfukiseni buntfu bonkhe bemuntfu, nasekuciniseni 
    ekuhlonipheni emalungelo ebuntfu kanye nenkhululeko lesisekelo. Ifanele ichubele embili 
    kuva nekucondza, kubeketela nebuhlobo bebungane phakatsi kwato tonkhe tive, emabandla 
    etive newelukholo, kantsi futsi bafanele bachube umsebenti waMhlabuhlangene kuze 
    kutfolakale kuthula nelucolo. </li>
  <li>Batali banelilungelo lelihamba embili ekukhetseni luhlobo lwemfundvo labafuna ifundziswe 
    bantfwa babo. </li>
</ol>

<h4>INTFO YEMASHUMI LAMABILI NELISONTFO (27)</h4>

<ol>
  <li>Wonkhe umuntfu unelilungelo lokuhlanganyelwa ngekukhululeka emphilweni yemasiko 
    nemisimeto emphakatsi wakhe, atijabulise atfokotele imisebenti yebuciko abuye futsi 
    ahlanganyele abelane entfutfukweni leyiletfwa ngutesayensi abuye futsi ahlanganyele 
    abelane ngelusito nangetinzuzo letiphuma noma letitfolakala kuyo. </li>
  <li>Wonkhe umuntfu unelilungelo lekuvikela bucotfo nemphahla layitsandzako nalayinakako 
    lephuma noma nganguyiphi isayensi, noma nganguluphi luhlobo lwalokubhaliwe ngebungcweti 
    kubhalwe noma kwentiwe ngulowo muntfu. </li>
</ol>

<h4>INTFO YEMASHUMI LAMABILI NESIPHOHLONGO (28)</h4>

<p>Wonkhe umuntfu uvumelekile kutsi ahlale imphilo lehlalwa bantfu bonkhe, nangendlela 
lehlalwa bantfu bonkhe emaveni etive ngetive lapho khona emalungelo nenkhululeko 
atfolakala entiwa khona njengoba abhalwe lapha kuleSimemetelo. </p>

<h4>INTFO YEMASHUMI LAMABILI NEMFICA (29)</h4>

<ol>
  <li>Wonkhe umuntfu unesibopho emphakatsini lapho kukhula, kukhululeka nekutfutfuka kwebuntfu 
    bakhe lowo muntfu kwentekele lowo mphakatsi. </li>
  <li>Ekusebentiseni emalungelo akhe nenkhululeko yakhe lomuntfu, wonkhe umuntfu ufanele 
    awasebentise emalungelo akhe ngaphandle kokudzelela nekungahloniphi emalungelo 
    nenkhululeko yalomunye umuntfu ngoba onkhe emalungelo nenkhululeko yebantfu kufanele 
    kuvikeleke ngekuwavuma, kuwatisa nekuwahlonipha lawo malungelo nenkhululeko yalabanye, 
    nekutsi afike ezingeni lelitsite letintfo leliwanika bucotfo, indlela yekuhlala 
    ngekwemtsetfo emphakatsini lobuswa ngendlela yelinyenti. </li>
  <li>Lamalungelo nalenkhululeko akufanele kusetjentiswe ngendlela lephambene nemitsetfo 
    netisusa takaMhlabuhlangene. </li>
</ol>

<h4>INTFO YEMASHUMI LAMATSATFU (30)</h4>

<p>Kute kuleSimemetelo lokungachazwa ngendlela yekutsi lemitsetfo yentelwe noma ishayelwe 
emave latsite, noma emacembu latsite, noma umuntfu lotsite, kodvwa-ke bonkhe labantfu 
abanalo lilungelo lekutifaka emsebentini noma entfweni nome bente sento lesitsite basenta 
ngoba bacondze kubulala noma nganguliphi lemalungelo netinkhululeko lokubhalwe ngato 
kuleliphepha. </p>


</div>


</font><br>




     </td></tr>
</table> 
</div>
<br>
</td></tr></table>
<!-- end spacing table -->
<!-- --------------    footer -------------------- -->

<center><table BORDER=0 CELLSPACING=0 CELLPADDING=0 WIDTH="100%" >
<tr>
<td COLSPAN="3" HEIGHT="1" BGCOLOR="#000000"><img SRC="http://www.unhchr.ch/graphics/blank.gif" BORDER=0 height=1 width=1></td>
</tr>

<tr>
<td COLSPAN="3" BGCOLOR="#66CCFF">
<table BORDER=0 CELLSPACING=0 CELLPADDING=0 WIDTH="100%" >
<tr>
<td ALIGN=CENTER WIDTH="50%" BGCOLOR="#66CCFF">
<br><font face="Arial"><font size=-1>&copy; </font></font><b><font face="Verdana,Arial,Helvetica"><font size=-2><a href="/html/hchr.htm">The
Office of the High Commissioner</a></font></font></b>
<br><b><font face="Verdana,Arial,Helvetica"><font size=-2><a href="/html/hchr.htm">for
Human Rights</a></font></font></b>
<br><b><font face="Verdana,Arial,Helvetica"><font size=-2>Geneva, Switzerland</font></font></b>
<p><b><font face="Verdana,Arial,Helvetica"><font size=-2>Send e-mail with
comments and suggestions to:</font></font></b>
<br><b><font face="Verdana,Arial,Helvetica"><font size=-2><a href="mailto:udhr@ohchr.org">udhr@ohchr.org</a></font></font></b>
<br>&nbsp;</td>

<td ALIGN=CENTER WIDTH="50%" BGCOLOR="#66CCFF">
<br><b><font face="Verdana,Arial,Helvetica"><font size=-2>OHCHR-UNOG</font></font></b>
<br><b><font face="Verdana,Arial,Helvetica"><font size=-2>8-14 Avenue de
la Paix</font></font></b>
<br><b><font face="Verdana,Arial,Helvetica"><font size=-2>1211 Geneva 10,
Switzerland</font></font></b>
<br><b><font face="Verdana,Arial,Helvetica"><font size=-2>Telephone Number
(41-22) 917-9000</font></font></b>
</td>
</tr>
</table>
</td>
</tr>

<tr>
<td WIDTH="20" HEIGHT="20" BGCOLOR="#66CCFF"><img SRC="http://www.unhchr.ch/graphics/bottom-left.gif" BORDER=0 height=20 width=20></td>

<td ALIGN=CENTER BGCOLOR="#66CCFF"><font face="Verdana,Arial,Helvetica"><font size=-2><a href="/map.htm">SITE
MAP</a> | <a href="/search.htm">SEARCH</a> | <a href="/index.htm">INDEX</a>
| <a href="/data.htm">DOCUMENTS</a> | <a href="/html/intlinst.htm">TREATIES</a>
| <a href="/html/meeting.htm">MEETINGS</a> | <a href="/huricane/huricane.nsf/FramePage/PressRoom?OpenDocument">PRESS</a>
| <a href="/huricane/huricane.nsf/FramePage/Statements?OpenDocument">STATEMENTS</a></font></font></td>

<td ALIGN=RIGHT WIDTH="20" BGCOLOR="#66CCFF"><img SRC="http://www.unhchr.ch/graphics/bottom-right.gif" BORDER=0 height=20 width=20></td>
</tr>

<tr>
<td COLSPAN="3" HEIGHT="20" BGCOLOR="#0069B3"><img SRC="http://www.unhchr.ch/graphics/blank.gif" BORDER=0 height=20 width=1></td>
</tr>
</table></center>

</body>
</html>
